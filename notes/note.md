---
title: Note
subtitle: appunti liberi
caption: index
author: --
date: 2022-08-12
---

### DOVERE DI ESECUZIONE DELLA SENTENZA AMMINISTRATIVA

Il tema dell’esecuzione della sentenza amministrativa è stato analizzato nella dottrina e nella giurisprudenza soprattutto in relazione agli obblighi di esecuzione che derivano dalla sentenza di annullamento nell’ambito della giurisdizione di legittimità(1). Avverte opportunamente, A. TRAVI, L’esecuzione della sentenza, in S. CASSESE (a cura di), Trattato di diritto amministrativo, II, Milano, 2003, 4605 e ivi nota 2, come, in realtà, le sentenze del giudice amministrativo suscettibili di essere eseguite e portate ad esecuzione non sono solo quelle di annullamento; ciò, anche in virtù dell’estensione della giurisdizione esclusiva in forza d.lgs. 31 marzo 1998, n. 80, della l. 21 luglio 2000, n. 205 – nella parte in cui assegnano, fra l’altro, al giudice amministrativo il potere di pronunciare sentenze sul risarcimento del danno, disponendo anche il risarcimento in forma specifica (art. 35, co. 1 e 4, d.lg. 31 marzo 1998, n. 80 come mod. dall’art. 7, l. 21 luglio 2000, n. 205) – nonché dell’emersione di numerose ipotesi di giudizi speciali, fra cui il giudizio in tema di accesso ai documenti amministrativi di cui all’art. 25, l. 7 agosto 1990, n. 241, che si conclude, nel caso di accoglimento della domanda, con un ordine di esibizione dei documenti richiesti, il giudizio introdotto dall’art. 3, l. 30 luglio 1998, n. 281, a tutela dei diritti e degli interessi degli utenti e dei consumatori, che si può concludere con una pronuncia di tipo inibitorio ove si verta in tema di pubblici servizi con conseguente competenza del g.a. ed, infine, il giudizio sul silenzio-inadempimento dell’amministrazione, previsto dall’art. 21 bis l. T.a.r., come introdotto dall’art. 2, l. 21 luglio 2000, n. 205, che si conclude – ove il ricorso si riveli fondato – con un ordine alla p.a. di provvedere.
Per esecuzione della sentenza può intendersi, in via di prima approssimazione, la concreta attuazione della regola affermata nella pronuncia giurisdizionale, volta a garantire l’adeguamento della realtà di fatto alla situazione di diritto cristalizzata nel giudicato.
In relazione al dovere di eseguire la sentenza di annullamento del provvedimento impugnato, si registrano due orientamenti principali: quello secondo cui il dovere in questione sarebbe analogo a quello di ottemperare ad ogni altra sentenza e quello che invece ne afferma la peculiarità. Il primo indirizzo mette in luce come la norma fondamentale su cui si fonda il dovere
di esecuzione della p.a. sia, in realtà, l’art. 4 comma 2, l.a.c., che riguarderebbe ogni ipotesi di sentenza e non solo quelle del giudice civile; in questa prospettiva il dovere di esecuzione della sentenza amministrativa a carico dell’amministrazione sarebbe espressione del più generale dovere delle autorità amministrative «di conformarsi al giudicato dei tribunali in quanto riguarda il caso deciso». 
Il secondo indirizzo valorizza, invece, il contenuto degli artt. 65 n. 5 («La decisione
deve contenere […] l’ordine che la decisione sia eseguita dall’autorità amministrativa […]») e 88 del regolamento di procedura dinanzi al Consiglio di Stato in sede giurisdizionale (r.d. 17 agosto 1907, n. 642), il quale costituirebbe la vera e propria fonte del dovere dell’amministrazione di eseguire la sentenza amministrativa. Tale obbligo si collegherebbe, peraltro, all’ordine all’amministrazione di eseguire la sentenza – previsto dal succitato art. 65 – costituendone un contenuto necessario. Tale obbligo si collegherebbe, peraltro, all’ordine all’amministrazione di eseguire la sentenza – previsto dal succitato art. 65 – costituendone un contenuto necessario, senza che si abbia, tuttavia, una vera e propria sentenza di condanna: in questi termini, M. NIGRO, Sulla natura giuridica del processo di cui all’art. 27 n. 4 delle leggi sul Consiglio di Stato, in Rass. dir. pubb., 1954, 228 ss., nonché Giustizia amministrativa, cit., 402 ss.

L’interpretazione vuoi delle norme del regolamento di procedura, vuoi della legge di
abolizione del contenzioso amministrativo, deve inevitabilmente conformarsi al principio di effettività della tutela giurisdizionale come sancito dall’art. 24 Cost. Le norme predette sarebbero, infatti, espressione di un generale principio – quello di effettività – a tenore del quale non può ammettersi che la regola enunciata dal g.a. nella sentenza emessa nei confronti dell’amministrazione rimanga lettera morta. L’art. 24 Cost. dovrebbe, pertanto, assumere rilievo anche come regola dei rapporti fra poteri dello Stato, da cui desumere la subordinazione della p.a. alle statuizioni giurisdizionali, senza che la medesima possa sottrarsi al giudicato invocando la sua veste di soggetto pubblico. Cfr. A. TRAVI, L’esecuzione della sentenza, cit., 4611. Ad ogni modo, venuta meno ogni diatriba sul carattere facoltativo o doveroso dell’obbligo, è ormai pacifico, in giurisprudenza, il carattere doveroso dell’attività amministrativa di esecuzione della sentenza del giudice.

La seconda questione, come già anticipato, involge la portata del dovere di esecuzione
della sentenza amministrativa; questione che appare intimamente connessa alla tipologia degli effetti che la pronuncia di annullamento è in grado di spiegare. A tale stregua, conviene ricordare come sia oramai acquisizione pacifica in dottrina e
giurisprudenza che la sentenza di annullamento del giudice amministrativo oltre al c.d. effetto caducatorio o demolitorio – consistente nella eliminazione dell’atto impugnato –
produca ulteriori effetti: in particolare quello c.d. ripristinatorio e quello c.d. conformativo (Questa classificazione in ordine agli effetti dell’annullamento si deve a M. NIGRO, Giustizia amministrativa, Bologna, 2002, 313. In giurisprudenza cfr., fra le tante, Cons. St., sez. VI, 16 ottobre 2007, n. 5409, in Foro amm. CS, 2007, 10, 2858). Il primo, implicherebbe la cancellazione delle modificazioni della realtà di diritto e di fatto intervenute per effetto dell’atto annullato. In altre parole, il dovere di esecuzione della sentenza imporrebbe all’amministrazione di procedere a tutte le restituzioni necessarie per ricostituire la situazione giuridica e materiale precedente all’emanazione del provvedimento illegittimo.
Tale obbligo, pur comunemente traguardato come contenuto proprio della sentenza amministrativa di annullamento sarebbe, in realtà, inscindibilmente legato alla caducazione del provvedimento, operante ex tunc e dovrebbe essere più opportunamente ricollegato alla vicenda e alla ragione dell’annullamento in quanto tale, indipendentemente dalla sua riconduzione ad una sentenza e dal fatto, quindi, che l’eliminazione dell’atto sia stata pronunciata in sede amministrativa – a seguito di ricorso amministrativo o in autotutela – piuttosto che dal giudice.
La retroattività comporterebbe il venir meno sin dal principio del provvedimento illegittimo e degli effetti da questo prodotti che risulterebbero, all’esito dell’impugnativa vittoriosamente esperita, privi di un titolo e, dunque, di una causa giustificatrice.
In particolare, ove il privato abbia fatto valere con l’impugnativa un interesse oppositivo deducendo in causa un provvedimento sacrificativo della propria posizione giuridica soggettiva, l’effetto ripristinatorio, che trova la sua ragion d’essere nell’esigenza di riequilibrare gli effetti prodotti dal provvedimento prima del suo annullamento, comporterà consequenzialmente l’obbligo di ripristinare lo status quo ante e, dunque, di rimuovere tutte le conseguenze di fatto che si siano eventualmente prodotte a cagione dell’esecuzione medio tempore del provvedimento medesimo.
Diversamente, nel caso in cui siano fatti valere interessi pretensivi, ovverosia
nell’ipotesi in cui il privato aspiri ad un certo bene della vita mercé il rilascio di un titolo ampliativo della propria sfera giuridica, gli obblighi di ripristinazione avrebbero un rilievo assai minore rispetto alla situazione che precede, dipendendo il conseguimento dell’utilità sostanziale agognata dal c.d. effetto conformativo della pronuncia di annullamento. 
Sotto questo profilo, l’effetto c.d. conformativo vincolerebbe la successiva riedizione
del potere da parte dell’amministrazione. Difatti, il giudice, una volta accertata l’invalidità dell’atto e le ragioni che l’hanno provocata, individua in sentenza il corretto modo di esercizio del potere determinando in diretta conseguenza la regola cui la p.a. si dovrà attenere nella sua attività futura. All’origine di tale effetto – si osserva – vi sarebbe una ragione tipicamente procedimentale rappresentata dal fatto che il dovere di provvedere dell’autorità non si è ancora esaurito: essendo venuto meno il provvedimento e con esso la precedente illegittima definizione dell’assetto di interessi, l’annullamento rinnova l’obbligo dell’amministrazione di assumere un provvedimento rispetto alla medesima vicenda dedotta in giudizio. Così A. TRAVI, L’esecuzione della sentenza, cit, 4614 il quale arriva a sostenere come, dopo l’effetto ripristinatorio, anche quello conformativo sia riconducibile non tanto alla sentenza come tale, quanto piuttosto alla vicenda dell’annullamento in sé e per sé considerato: «Il dovere di esecuzione della sentenza amministrativa non si caratterizza, dunque, per i suoi contenuti, proprio allo stesso modo che non sono i contenuti che caratterizzano necessariamente l’annullamento giurisdizionale di un provvedimento rispetto all’annullamento pronunciato d’ufficio o in sede di ricorso amministrativo. L’annullamento, comunque sia stato disposto, ha sempre, come nucleo essenziale, l’accertamento di un vizio e l’eliminazione, con effetto ex tunc, dell’atto illegittimo; i doveri di ripristinazione e di conformazione-rinnovazione trovano in questo nucleo essenziale una ragione sufficiente».
Il vincolo che in tal modo si produce in capo all’amministrazione, sara più o meno
pieno, precipuamente a seconda della natura del vizio – sostanziale o formale – riscontrato in sede di cognizione, di tal che la tutela assicurata al privato sarà maggiore nel primo caso e minore nel secondo. I contenuti dell’effetto conformativo non sono, dunque, sempre uguali, influendo il tipo di vizio accertato nella sentenza sulla configurazione degli obblighi che derivano dall’annullamento in funzione dell’attività successiva della p.a. A tal riguardo, l’orientamento prevalente in dottrina e giurisprudenza, al fine di identificare compiutamente i contenuti dell’effetto di conformazione, ritiene debba farsi riferimento all’unione di quanto enunciato nel dispositivo e nella motivazione della sentenza di annullamento: è così che si può desumere la regola violata dalla p.a. ed affermata dal g.a.
Emerge, a tale stregua, una significativa differenza fra controversie relative a diritti
soggettivi e controversie aventi ad oggetto interessi legittimi. Nelle prime, la sentenza di merito si conclude con una decisione di spettanza o di qualificazione del bene o dell’utilità controversi, e quindi con una decisione finale, formulata nel dispositivo, indipendente dalla motivazione, essendo irrilevante per l’attore che la decisione venga adottata per un motivo piuttosto che per un altro, ed idonea di per sé a soddisfare in modo immediato e diretto l’interesse concreto azionato.
Nelle controversie relative ad interessi legittimi, invece, la sentenza di accoglimento
ha valore non finale, ma strumentale, in quanto non attribuisce direttamente un bene, ma azzera un certo tratto di attività dell’amministrazione, talché quest’ultima dovrebbe provvedere nuovamente in modo conforme alle indicazioni contenute nella sentenza. Di conseguenza, l’interesse del ricorrente vittorioso si appunta non tanto e non solo sul dispositivo di annullamento, bensì anche sull’aspettativa azionabile dinanzi al giudice dell'ottemperanza. Quindi, sull’aspettativa che la p.a. soccombente, in particolare ove si tratti di interessi oppositivi, non reiteri il provvedimento annullato per le stesse ragioni già ritenute illegittime dal giudice della cognizione ovvero, laddove si verta in tema di interessi pretensivi, non contesti ulteriormente quelle qualificazioni soggettive od oggettive accertate dal giudice, ovvero addirittura ponga positivamente in essere l’attività dovuta ed illegittimamente negata. L’interesse concreto del ricorrente consiste non solo nell’ottenere la preclusione di qualsiasi ulteriore controversia in ordine all’avvenuto annullamento, ma anche e soprattutto nella garanzia che la futura attività della p.a. si conformi a quanto stabilito dal giudice: garanzia che scaturisce dall’effetto o contenuto conformativo della sentenza amministrativa, il quale impinge nella motivazione della pronuncia, che acquista un autonomo valore extraprocessuale e sostanziale, creando vincoli all’esercizio futuro della potestà amministrativa.

### IL GIUDIZIO DI OTTEMPERANZA

Le origini storiche dell’istituto risalgono alla legge Crispi del 1889, quando l’ottemperanza venne introdotta per la prima volta – in particolare con l’art. 4 n. 4 della legge 31 marzo 1889, n. 5992 poi trasfuso nell’art. 27 n. 4 del t.u. delle leggi sul Consiglio di Stato approvato con r.d. 26 giugno 1924, n. 1054 – al fine di assicurare l’esecuzione delle sentenze del giudice ordinario aventi per oggetto diritti civili e politici. Difatti, l’art. 4 comma 2 della legge di abolizione del contenzioso amministrativo con lo stabilire che le amministrazioni «si conformeranno al giudicato dei tribunali in quanto riguarda il caso deciso», poneva in capo ad esse un obbligo di ottemperare al giudicato, tuttavia incoercibile in quanto non accompagnato da un meccanismo volto a garantirne l'effettiva osservanza. La legge del 1889 non introdusse alcuna forma di tutela esecutiva per la neoistituita giurisdizione amministrativa e l’estensione del rimedio del giudizio di ottemperanza anche alle sentenze del g.a. avvenne ad opera della giurisprudenza del Consiglio di Stato, risalente agli anni venti del '900, la quale estese analogicamente l’applicabilità dell’istituto all’esecuzione del giudicato amministrativo.
Il giudizio di ottemperanza per l’esecuzione del giudicato amministrativo ebbe, infine, riconoscimento normativo solo con l’art. 37 della legge 6 dicembre 1971, n. 1034 istitutiva dei tribunali amministrativi regionali. Si tratta, all’evidenza, di uno strumento per imporre all’amministrazione l’esecuzione della sentenza amministrativa passata in cosa giudicata e, principale presupposto per la sua attivazione, è l’inosservanza da parte dell’amministrazione del dovere di esecuzione della sentenza.
La legge 205/2000, recependo un precedente orientamento pretorio, ha esteso il perimetro applicativo del giudizio di ottemperanza anche alle decisioni provvisoriamente esecutive pronunciate dal Giudice amministrativo, mentre per gli altri plessi giurisdizionali l’ottemperabilità è circoscritta alle sentenze passate in giudicato e agli altri provvedimenti ad esse equiparati.
Il giudizio di ottemperanza è volto a garantire nei confronti dell’Amministrazione l’attuazione delle decisioni giudiziali, rispondendo ai principi di effettività ed efficacia della tutela giurisdizionale, sanciti dagli artt. 24 e 113 Cost., nonché dall’art. 47 della Carta dei diritti fondamentali dell’UE e dall’art. 13 della Cedu. Esso presenta un contenuto composito, entro il quale convergono azioni diverse, talune riconducibili alla ottemperanza come tradizionalmente configurata; altre di mera esecuzione di una sentenza di condanna pronunciata nei confronti della Pubblica Amministrazione; altre ancora aventi natura di cognizione, e che, in omaggio ad un principio di effettività della tutela giurisdizionale, trovano nel giudice dell’ottemperanza il giudice competente, e ciò anche a prescindere dal rispetto del doppio grado di giudizio di merito (principio che peraltro, come è noto, non ha copertura costituzionale).
il richiamo all’esigenza di effettività della tutela in relazione al giudizio di ottemperanza è stato operato finanche dalla Corte Costituzionale: «Una decisione di giustizia che non possa essere portata ad effettiva esecuzione (…) non sarebbe che un’inutile enunciazione di principi» per cui in base al «principio di effettività della tutela giurisdizionale deve ritenersi connotato intrinseco della stessa funzione giurisdizionale, nonché dell’imprescindibile esigenza di credibilità collegata al suo esercizio, il potere di imporre anche coattivamente in caso di necessità il rispetto della statuizione contenuta nella pronuncia, quindi, in definitiva, il rispetto della legge».
Più precisamente, la disciplina dell’ottemperanza, lungi dal ricondurre la medesima solo ad una mera azione di esecuzione delle sentenze o di altro provvedimento ad esse equiparabile, presenta profili affatto diversi, non solo quanto al “presupposto” (cioè in ordine al provvedimento per il quale si chieda che il giudice disponga ottemperanza), ma anche in ordine al contenuto stesso della domanda, la quale può essere rivolta ad ottenere:
a) “l’attuazione” delle sentenze o altri provvedimenti ad esse equiparati, del giudice amministrativo o di altro giudice diverso da questi, con esclusione delle sentenze della Corte dei Conti e del giudice tributario, o, più in generale, di quei provvedimenti di giudici diversi dal giudice amministrativo “per i quali sia previsto il rimedio dell’ottemperanza” (art. 112, comma 2). E già in questa ipotesi tradizionale, l’ampiezza della previsione normativa impedisce di ricondurre la natura dell’azione a quella di una mera azione di esecuzione;
b) la condanna “al pagamento di somme a titolo di rivalutazione e interessi maturati dopo il passaggio in giudicato della sentenza” (art. 112, comma 3). In questa ipotesi, l’azione è evidentemente attratta dal giudizio di ottemperanza, poiché le somme ulteriori, al pagamento delle quali l’amministrazione è tenuta, hanno natura di obbligazioni accessorie di obbligazioni principali, in ordine alle quali si è già pronunciata una precedente sentenza o provvedimento equiparato);
c) il “risarcimento dei danni connessi all’impossibilità o comunque alla mancata esecuzione in forma specifica, totale o parziale, del giudicato.” (art. 112, comma 3). In questo caso l’azione, che viene definita risarcitoria dallo stesso Codice, non è rivolta all’ “attuazione” di una precedente sentenza o provvedimento equiparato, ma trova in questi ultimi solo il presupposto. Si tratta, a tutta evidenza, di una azione nuova, esperibile proprio perché è l’ottemperanza stessa che non è realizzata, e in ordine alla quale la competenza a giudicare è, per evidenti ragioni di economia processuale e quindi di effettività della tutela giurisdizionale (a prescindere dal rispetto del doppio grado di giudizio), attribuita al giudice dell’ottemperanza; 
d) la declaratoria della nullità di eventuali atti emanati in violazione o elusione del giudicato (art. 114, comma 4), e ciò sia al fine di ottenere – eliminato il diaframma opposto dal provvedimento dichiarato nullo – l’attuazione della sentenza passata in giudicato, sia per ottenere il risarcimento dei danni connessi alla predetta violazione o elusione del giudicato (art. 112, comma 3, ult. parte); danni questi ultimi che possono derivare sia dalla ritardata attuazione del giudicato (per avere invece l’amministrazione emanato un provvedimento nullo), sia direttamente (e distintamente) da tale provvedimento, una volta verificatone l’effetto causativo di danno.
Come è dato osservare, dunque, nell’ambito del giudizio di ottemperanza, il Codice disciplina azioni diverse,  in dipendenza del giudicato medesimo. Di conseguenza, l’esame della disciplina processuale dell’ottemperanza, di cui agli artt. 112 ss. c.p.a. (ai quali occorre doverosamente aggiungere l’art. 31, co. 4), porta ad affermare l’attuale polisemicità del “giudizio” e dell’ “azione di ottemperanza”, dato che, sotto tale unica definizione, si raccolgono azioni diverse, talune meramente esecutive, talaltre di chiara natura cognitoria, il cui comune denominatore è rappresentato dall’esistenza, quale presupposto, di una sentenza passata in giudicato o comunque esecutiva, e la cui comune giustificazione è rappresentata dal dare concretezza al diritto alla tutela giurisdizionale, tutelato dall’art. 24 Cost.. Sicché il giudice dell’ottemperanza, come identificato per il tramite dell’art. 113 cpa, deve essere attualmente considerato come il giudice naturale della conformazione dell’attività amministrativa successiva al giudicato e delle obbligazioni che da quel giudicato discendono o che in esso trovano il proprio presupposto.
La giurisdizione amministrativa, in sede di ottemperanza, contempla una cognizione estesa al merito, alla stregua di quanto stabilito dall’art. 134, lett a), c.p.a..
Il giudizio di ottemperanza è quindi costruito sulla base di un modello surrogatorio, che consente al Giudice, sovente per mezzo del commissario ad acta, suo ausiliario, di sostituirsi all'Amministrazione inadempiente.

L’oggetto del giudizio di ottemperanza è costituito dalla verifica se la p.a. abbia o meno adempiuto l’obbligo nascente dal giudicato e, cioè, se abbia o meno attribuito all’interessato quell’utilità che la sentenza ha riconosciuto come dovuta.
A partire dagli inizi degli anni ’90, gli atti elusivi sono stati assimilati a quelli assunti in violazione del giudicato, ammettendosi anche nei loro confronti il ricorso per l’ottemperanza. Si riteneva che dovesse parlarsi di elusione – suscettibile di dare impulso al giudizio per l’esecuzione del giudicato – ogni qual volta la p.a. si sottraeva all’adempimento di un vincolo preciso e determinato, contenuto nella sentenza definitiva, con la conseguenza che gli atti c.d. “elusivi” dovevano considerarsi nulli per carenza di potere, quindi inefficaci e ricadenti nella competenza del giudice dell’ottemperanza. L’assimilazione del comportamento elusivo a quello posto in essere in violazione del giudicato è stata, peraltro, recepita dall’art. 21 septies l. 241/1990, introdotto dalla legge 15 del 2005 di riforma del procedimento amministrativo, il quale contemplando una previsione generale sulla nullità del provvedimento amministrativo, fa esplicitamente riferimento al provvedimento adottato in “violazione o elusione del giudicato”.

Ad ogni modo, si rivelava problematica l’individuazione dei criteri volti a qualificare
la condotta dell’amministrazione come elusiva e, quindi, tale da consentire l’attivazione del giudizio di osservanza. Si registrano in seno alla giurisprudenza, una pluralità di indirizzi sul tema. Un orientamento estremo, ma minoritario, sostiene che il giudizio di ottemperanza
possa essere promosso oltre che per reagire all’inerzia, anche per contestare ogni atto successivo ad una sentenza favorevole al privato non satisfattorio per il ricorrente e di cui venga contestata la legittimità. Prevalente appare, tuttavia, quello facente leva sulla distinzione fra attività discrezionale e vincolata, per cui se il potere che residua all’autorità dopo la sentenza è vincolato, il provvedimento successivo sarà ricorribile in sede di ottemperanza, mentre, per converso, laddove la pronuncia da eseguire lasci margini di discrezionalità in capo alla p.a. andrà esperita l’impugnativa ordinaria.

### Natura ed ampiezza del giudice dell'ottemperanza in generale

Nell’ambito della tematica involgente il giudizio di ottemperanza, assume notevole interesse l’individuazione dei poteri spendibili dal giudice di tale peculiare rito.
Si tratta di questione nevralgica, anche e soprattutto in un’ottica comparatistica, considerato che l’ampia gamma dei poteri del giudice dell’ottemperanza, ammanta l’istituto in parola di originalità, laddove nella maggior parte delle principali esperienze continentali domina, per lo più, quale strumento a presidio dell’esecuzione del giudicato da parte della p.a., il rimedio delle misure patrimoniali di tipo compulsorio (Zwangsgeld, astrainte etc.) e dove i sistemi sono improntati – in punto di esecuzione della sentenza – ad una rigida separatezza fra amministrazione e giurisdizione, essendo inibita al giudice qualsiasi ingerenza nell’attività esecutiva del giudicato amministrativo che rimane sempre e comunque appannaggio della p.a.
Senonché, il fatto di avere il legislatore italiano collocato il giudizio di ottemperanza
nella giurisdizione amministrativa di merito è perlomeno sintomatico dell’intenzione di dotare il giudice di un ampio potere sostitutivo, atteso che all’interno di tale giurisdizione il giudice dell’osservanza può compiere le stesse valutazioni che, in linea di massima, competono all’amministrazione. Il giudice dell’ottemperanza è un giudice che può assumere provvedimenti di vario tipo, cassatori piuttosto che dichiarativi di obblighi in capo alla p.a. e, ad ogni modo, tutti quegli adempimenti, anche istruttori che siano strumentalmente necessari per l’esecuzione della sentenza da ottemperare, all’occorrenza sostituendosi all’amministrazione in via diretta o indiretta, per il tramite di un commissario ad acta.
Il giudizio di ottemperanza conosce due momenti distinti: uno di cognizione, concernente la possibilità per il giudice, in particolare, di determinare ed integrare il contenuto degli obblighi nascenti dal giudicato secondo il fenomeno del c.d. giudicato a formazione progressiva e l’altro, più propriamente di esecuzione, nel quale si inserirebbe, appunto, l’attuazione pratica della regula iuris desumibile dalla sentenza. La pressocché inevitabile compresenza di entrambi i momenti nell’ambito del giudizio di ottemperanza ha indotto parte della dottrina e la giurisprudenza prevalente ad affermarne la natura mista di cognizione ed esecuzione. Più nel dettaglio, si è argomentato nel senso della natura mista, necessariamente di esecuzione ed eventualmente di cognizione del giudizio di ottemperanza muovendo dalla constatazione che quest’ultima non sempre è necessaria, perlomeno quando l’attività amministrativa successiva al giudicato abbia carattere vincolato, cioè nella misura in cui le statuizioni della sentenza impartiscano alla p.a. comandi tassativi e talmente puntuali da non lasciare alcuno spazio all’esercizio dei suoi poteri discrezionali. Per converso, gli spazi liberi che possono residuare al giudicato rendono la regula iuris dallo stesso dettata “implicita, elastica, condizionata ed incompleta” e, come tale, suscettibile di essere chiarita nel contesto del giudizio di ottemperanza.
A un’analisi della casistica può, tuttavia, pervenirsi alla conclusione che la prevalenza
dei momenti cognitivi piuttosto che di quelli strettamente esecutivi dipenderà dal contenuto del giudicato e dalle esigenze di effettività della tutela, ovvero dalla natura e dall’ampiezza delle situazioni di volta in volta dedotte in giudizio. l’attività del giudice dell’ottemperanza non è, in ogni modo, libera, dovendo essa garantire il raggiungimento di risultati conformi a quelli derivanti dalla sentenza da eseguire, fino al conseguimento del bene o dell’utilità riconosciuta dal giudicato e, fin tanto che l’interesse del ricorrente non sia stato soddisfatto, egli potrà mutare o integrare le misure dirette a soddisfare l’interesse predetto.

## I poteri del giudice dell’ottemperanza nell’evoluzione giurisprudenziale

La giurisprudenza ha per lungo tempo ritenuto che il giudice dell’ottemperanza potesse sostituirsi all’Amministrazione inadempiente e adottare oppure ordinare di adottare i
provvedimenti esecutivi, solo se questi fossero stati una conseguenza diretta del giudicato, senza alcun carattere di discrezionalità; diversamente, la scelta delle misure idonee avrebbe dovuto essere lasciata all’amministrazione, limitandosi il giudice alla semplice dichiarazione dell’obbligo di questa di provvedere e all’assegnazione di un termine in proposito.  Il giudice può adottare direttamente i provvedimenti necessari ad un’integrale esecuzione del giudicato quando non siano discrezionali, dovendo altrimenti limitarsi a dichiarare l’obbligo di provvedere, assegnando all’amministrazione un termine, nonché disponendo che si nomini un commissario, il quale agisca al posto dell’amministrazione se questa non ottemperi entro il termine assegnato. Il commissario ad acta è, in particolare, un soggetto chiamato ad esercitare quei poteri che il giudice dell’ottemperanza potrebbe esercitare anche in via diretta, attraverso un intervento nel merito volto a sostituirsi completamente all’amministrazione, con la precipua finalità di rendere effettivo lo scopo di tutela sostanziale dell’interesse protetto, caratteristico del giudizio di ottemperanza. Accade di regola, che il giudice assegni alla p.a. un termine e contestualmente designi un’autorità amministrativa che alla scadenza del termine assegnato si sostituirà alla amministrazione ed emanerà il provvedimento o terrà il comportamento necessario per l’attuazione del giudicato. La figura del commissario ad acta comincia ad apparire all’inizio degli anni ’60, nelle pronunce della giurisprudenza.  
In sede di ottemperanza al giudicato, il giudice amministrativo, direttamente o per
mezzo del commissario da lui nominato, può emanare provvedimenti di vario tipo, costitutivi, certificatori, declaratori di obblighi a carico dell’amministrazione e, in ogni modo, tutti quegli adempimenti strumentalmente necessari per l’esecuzione della sentenza cui occorre ottemperare. In sintesi, il giudice amministrativo si sostituisce all’amministrazione inadempiente ponendo in essere l’attività che questa avrebbe dovuto compiere per realizzare concretamente gli effetti scaturenti dalla sentenza da eseguire, conformando la realtà alle relative statuizioni.

Una volta annullato l’atto illegittimo, la p.a. ha, il più delle volte, il dovere di porre in essere un’attività rinnovatoria, vuoi per assicurare all’interessato il conseguimento del bene sostanziale riconosciutogli dalla sentenza, vuoi per un corretto perseguimento degli obiettivi che l’amministrazione ha istituzionalmente di mira con la propria attività, la quale è normalmente un continuum che non tollera parentesi di inerzia. Se l’amministrazione non provvede, si rende dunque necessario l’intervento del g.a. ai sensi dell’art. 27 n. 4 r.d. 1054 del 1924 e 37, legge 1034 del 1971, per l’assunzione di provvedimenti esenti da quei vizi che sono stati riscontrati dal giudice che, eventualmente, vadano a sostituire quelli censurati, solo apparentemente adempitivi. Ciò determina di regola, il rifacimento o il completamento di un tratto di azione amministrativa sul piano decisionale e, più in generale, su quello di tutti gli adempimenti strumentalmente necessari a dare completa esecuzione al giudicato. Tale attività può involgere apprezzamenti di merito e, implicitamente, la necessaria alutazione discrezionale sempre nel rispetto dei limiti posti dal giudicato e dell’utilità sostanziale che deve essere garantita dal giudicato medesimo, non essendo l’attività sostitutiva del giudice dell’ottemperanza libera al pari di quella dell’autorità cui si è surrogato Ciò, in quanto essa sarebbe strutturalmente finalizzata al raggiungimento di risultati coerenti e consequenziali alla sentenza da ottemperare. la funzione del giudizio di ottemperanza è quella di sostituire il giudice amministrativo all’amministrazione inadempiente nel porre in essere provvedimenti e adempimenti «che nell’ambito dello stesso procedimento sono stati ravvisati strumentalmente necessari per conformarsi al giudicato». In tale attività saebbe, infatti, insita, «una capacità di valutazione della situazione e una possibilità di scelta tra più soluzioni o mezzi diversi che esulano dall’ordinaria azione esecutiva». 
Quindi, se fino agli anni ’70 il giudice dell’ottemperanza riteneva di poter adottare
solo i provvedimenti esecutivi che fossero conseguenza diretta del giudicato e non involgessero valutazioni discrezionali, in seguito, sulle orme della pronuncia predetta, questo limite è stato via via superato e il potere sostitutivo diretto o tramite il commissario ad acta è stato esercitato anche in presenza di spazi residui anche ampi di discrezionalità in capo alla p.a. Nell’ipotesi in cui appaiano ineludibili valutazioni discrezionali, è in
genere ritenuta preferibile la nomina di un commissario ad acta essendovi alla base di questa preferenza, motivi pratici e di principio, collegati «all’esigenza di salvaguardare un qualche diaframma tra potere giurisdizionale e potere amministrativo».

### POTERI SPECIFICI DEL GIUDICE DELL'OTTEMPERANZA: CASISTICA

Le modalità di esercizio del potere sostitutivo del giudice dell’ottemperanza possono consistere, a seconda delle valutazioni effettuate in concreto da quello stesso giudice, nell’intimazione all’amministrazione inadempiente di provvedere entro un nuovo termine, nella nomina contestuale o successiva di un commissario ad acta che si sostituisce all’amministrazione nel porre in essere tutti gli adempimenti e gli atti necessari per eseguire il giudicato, nella sostituzione diretta da parte del giudice dell’ottemperanza. Spetta alla discrezionalità del giudice individuare gli strumenti più adeguati a garantire l’esecuzione del giudicato e, quindi, se provvedere direttamente ad adottare le necessarie statuizioni amministrative o, piuttosto, se avvalersi dell’attività commissariale.
Il giudice adotta provvedimenti sollecitatori, pescrizioni o impartisce ordini, spiega all’amministrazione il comportamento da tenere, individuando in generale tutti quegli atti, operazioni materiali e comportamenti che, in conseguenza della pronuncia da eseguire, l’autorità era tenuta a realizzare e non ha realizzato. Talvolta, le disposizioni impartite sono estremamente puntuali, altre volte, invece, il giudice si surroga direttamente alla p.a. nell’esercizio dell’attività provvedimentale, realizzando egli stesso, concretamente, la regola desunta dalla sentenza amministrativa. Con riguardo allo spettro dei poteri spendibili dal giudice in sede di ottemperanza, la giurisprudenza più recente suole distinguere in linea generale tra poteri sostitutivi, in via diretta o indiretta, ordinatori e cassatori, eventualmente cumulabili in presenza dei necessari presupposti. Recessivi appaiono, invece, i poteri sanzionatori consistenti nel denunciare i fatti al Procuratore generale della Corte dei Conti e alla Procura della Repubblica per le eventuali azioni di responsabilità, contabile e penale. A questo punto, sarà utile illustrarne alcuni, tratti dalla casistica giurisprudenziale. 
(A) Poteri cassatori Si tratta dei poteri attraverso i quali il giudice provvede a dichiarare la nullità degli atti posti in essere dalla p.a. in spregio al giudicato cui si sarebbe dovuta conformare. Con la recente novella della legge 241 del 1990 è stata positivizzata la categoria della nullità dell’atto amministrativo, ricomprendendo entro tale ambito anche i provvedimenti adottati in violazione o elusione del giudicato. Ad esempio, si dà il caso che annullata la graduatoria di un concorso, la p.a. non possa nominare il primo di quella graduatoria; in tale situazione, il giudizio di ottemperanza serve, in tempi e forme più semplici di una nuova impugnazione, a far dichiarare nullo il nuovo provvedimento di nomina, perché manifestamente elusivo del giudicato. Parimenti, andrà dichiarato nullo il provvedimento concessorio in ambito edilizio emesso in rinnovazione, recante il medesimo vizio che aveva determinato l’annullamento del precedente. 

(B) Poteri ordinatori. Emblematica dell’ampiezza dei poteri di cui dispone il giudice dell’ottemperanza è la vicenda oggetto della decisione 20 agosto 1991 n. 660 della Quarta Sezione del Consiglio di Stato. Si tratta di arresto molto noto e meritevole di essere richiamato. La vicenda trae origine dal fatto che il Comune di Torino acconsentiva all’esecuzione materiale di alcune sue delibere, nonostante queste fossero state annullate dal Consiglio di Stato medesimo, con decisione n. 69 del 6 febbraio 1984. Le delibere, che avevano disposto la realizzazione di un luna park all’interno di un parco pubblico venivano annullate perché comportavano lo stravolgimento delle previsioni urbanistiche. Di fatto, però, accadeva che l’area del parco venisse effettivamente destinata all’esercizio delle attività prese in considerazione nelle delibere annullate: veniva, in particolare, asfaltata o cosparsa di ghiaia l’area già destinata a verde e, in seguito, occupata permanentemente da occupanti abusivi. La Sezione Quarta, interessata per la terza volta della questione, dopo aver rilevato che la mancata esecuzione del giudicato dopo sette anni costituiva una manifesta violazione del principio di effettività della tutela giurisdizionale, ordinava la rimozione della pavimentazione, lo sgombero dal parco delle giostre, l’eliminazione del parcheggio e la risistemazione a verde dell’area. 
Altro caso, particolarmente significativo, riguardante i poteri ordinatori del giudice
amministrativo in sede di ottemperanza, è quello esaminato dal Consiglio di Stato e su cui è intervenuta la sentenza della Corte Costituzionale n. 435 del 1995. Nella fattispecie, il Consiglio di Stato, con decisione n. 1074 del 27 dicembre 1994, ordinava al C.s.m. di povvedere entro sessanta giorni al conferimento al ricorrente dell’Ufficio di Procuratore della Repubbica presso la Pretura circondariale di Napoli, nominando, per il caso di inutile decorso del termine, il Vice Presidente del C.s.m., quale commissario ad acta. 

(C) Poteri sostitutori in via diretta. Non mancano casi in cui dal giudice adito per l’ottemperanza, venga direttamente adottato l’atto in via sostitutiva, in forza della capacità di esercitare, mercé l’esercizio di una giurisdizione estesa al merito, tutti i poteri di valutazione e scelta spettanti all’amministrazione attiva. Per esempio, nel caso in cui venga annullata l’aggiudicazione di una gara con sentenza passata in giudicato, la sostituzione del soggetto cha ha ottenuto la statuizione di annullamento, appartiene agli ulteriori provvedimenti dell’amministrazione che rimangono salvi dopo la pronuncia emanata a seguito del giudizio di cognizione. Di questi provvedimenti, il giudice amministrativo conosce nella sede dell’ottemperanza perché appartengono alle condotte materiali e all’adeguamento della situazione di fatto a quella di diritto che l’autorità è tenuta a realizzare nel dare esecuzione al giudicato e ripristinare le ragioni del ricorrente in conformità al decisum. Non è, pertanto, escluso che nel quadro della verifica della corretta conformazione alla sentenza da eseguire, il giudice amministrativo, per effetto dei suoi ampi poteri derivanti proprio dall’esercizio della giurisdizione di merito, possa effettivamente reintegrare in forma specifica la parte vittoriosa nei diritti connessi al giudicato e quindi, eventualmente, nella sua posizione di aggiudicatario della gara, in luogo del contraente nei cui confronti l’aggiudicazione è stata impugnata. 

I poteri sostitutivi indiretti: il commissario ad acta
Il giudice dell’ottemperanza, come già anticipato in precedenza, potrebbe sostituirsi agli organi amministrativi inadempienti anche in via indiretta attraverso un commissario ad acta da esso eventualmente nominato. La possibilità da parte del giudice di sostituirsi all’amministrazione anche ai fini di valutazioni tipicamente discrezionali, creerebbe tuttavia, secondo autorevole dottrina, molte incertezze, in ragione del fatto che la discrezionalità amministrativa implica sovente decisioni di matrice politica oltre «alla capacità dell’amministrazione di attribuire rilievo giuridico a proprie scelte ideologiche». A tale stregua, la nomina di un commissario ad acta viene ritenuta preferibile rispetto all’adozione in via diretta da parte del giudice delle misure di competenza dell’amministrazione riottosa. 
Il commissario – di regola scelto fra funzionari di altre amministrazioni e spesso nella
persona del Prefetto - rappresenta un istituto che segna con la sua attività «il punto di sutura e saldatura» tra attività giurisdizionale ed amministrativa. Funzioni e poteri commissariali trovano un primo immediato riscontro con la sua qualificazione giuridica. In particolare, il commissario ad acta «in quanto delegato dal giudice amministrativo, ha il potere di emanare i necessari provvedimenti amministrativi anche in deroga alle vigenti competenze». Allo stesso, è, altresì, «demandato l’onere di porre in essere ogni attività idonea a dare esecuzione alla decisione». A tale ultimo riguardo, dal punto di vista degli effetti dell’attività posta in essere in sostituzione dell’amministrazione inadempiente, egli esplica un’attività sostanzialmente amministrativa, ciò che ha fatto propendere in passato taluni commentatori e la stessa giurisprudenza, per una sua qualificazione come organo straordinario di amministrazione attiva o, perlomeno, come organo misto, ausiliario del giudice per alcuni aspetti, e dell’amministrazione per altri, in forza della distinzione fra atti posti in essere in funzione strumentale di adeguamento della realtà alle statuizioni contenute nel giudicato e atti che, non avendo una funzione integratrice di comportamenti omissivi della p.a., si pongono come espressione della riedizione del potere amministrativo.  Tuttavia, essendo riconosciuti al giudice dell'ottemperanza nell’esercizio di una giurisdizione definita di merito i più ampi poteri cognitori e di intervento attivo sull’atto e/o nell’attività che sarebbe di spettanza dell’amministrazione, egli può esercitare tali poteri direttamente, oppure, ove la complessità della situazione non lo consenta o lo sconsigli, a mezzo di un commissario scelto nell’ambito dell’amministrazione stessa, non necessariamente di quella che deve eseguire il giudicato. la tesi oggi prevalente, configura il commissario come ausiliario del giudice, traendo questi la sua investitura dall’atto di incarico, proveniente dal giudice dell’ottemperanza e avente natura sicuramente giurisdizionale. Costui va, dunque, inteso come ausiliario nell’accezione del termine comune alla dottrina processualcivilistica e, cioè, come soggetto che incardinato anche temporaneamente e occasionalmente nell’ufficio giudiziario, collabora con il giudice in via strumentale per l’adozione dei provvedimenti necessari per la realizzazione in concreto della pronuncia giurisdizionale. Il commissario ad acta trae i suoi poteri non già dalla p.a., bensì da una sorta di delega proveniente dal giudice dell’ottemperanza, al pari di quanto si verificherebbe per i periti o gli interpreti. L’ampiezza dei poteri commissariali dipenderà poi, di riflesso, dal contenuto del giudicato inadempiuto; essi potranno estrinsecarsi, a seconda delle situazioni dedotte in giudizio, in attività sia vincolata, come, per esempio, la restituzione di beni illegittimamente espropriati, sia discrezionale, quindi comportante l’uso di un potere di scelta, in ossequio all’orientamento ormai pacifico in giurisprudenza che vuole che l’attività sostitutiva del giudice dell’ottemperanza possa involgere apprezzamenti di merito e, dunque, quelle valutazioni discrezionali appannaggio dell’amministrazione inadempiente. In ogni modo, una volta nominato il commissario, il giudice non deve intendersi esautorato, mantenendo quest’ultimo un incisivo potere di vigilanza sull’operato del suo ausiliario, nonché un potere di risolvere eventuali contestazioni sul suo operato, potendo le sue determinazioni, laddove trasmodanti dalle specifiche indicazioni del giudice   
dell’osservanza, essere oggetto di un ricorso dinanzi a costui, esperibile anche dall’amministrazione sostituita. La giurisprudenza ritiene, per lo più, che l’amministrazione verrebbe privata del suo potere nel momento in cui viene assunta direttamente dal giudice la decisione contenente il provvedimento concreto reso in ottemperanza al giudicato ovvero in quello in cui viene nominato il commissario. Per converso, ove venga fissato all’autorità un termine per adempiere, questo assume carattere perentorio: nel caso in cui la prefissione del termine sia accompagnata dalla nomina del commissario, una volta scaduto, il potere provvedimentalJKKJJKKJe si trasferisce in automatico a tale soggetto.

## IL RISARCIMENTO DEL DANNO DA INOTTEMPERANZA

