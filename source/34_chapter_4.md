# La giustizia amministrativa nel Regno Unito

## Il processo di riforma degli _administrative tribunals_

Gli _administrative tribunals_, le cui radici risalgono al secolo XVII, non hanno la natura di autentiche corti di giustizia, ma sono organi a carattere amministrativo, "aventi funzioni giurisdizionali al di fuori della magistratura ordinaria"[^401]. Si tratta, in origine, di corpi amministrativi ai quali appositi _statutes_ attribuiscono il potere di _adjudication_ in determinati settori: si va dal lavoro nelle fabbriche, ai sussidi di disoccupazione, alle pensioni, all'istruzione, alla sanità, all'edilizia, alla pianificazione delle città. Le decisioni dei _tribunals_, sovente simili alle pronunce giudiziali, ma altre volte più somiglianti ad atti amministrativi, in una prima fase sono largamente sottratte al controllo delle corti ordinarie[^402]. Nel Regno Unito, la mancanza di una netta divisione tra il potere esecutivo e quello giudiziario ha rappresentato un terreno fertile per organi di questo tipo, mentre nei "paesi a diritto amministrativo", in cui tale separazione vi è stata, ciò non è avvenuto[^403].

I tribunali non si inseriscono nel sistema di governo e non partecipano alla realizzazione delle _policies_ dell'esecutivo, in quanto svolgono un compito separato di amministrazione giustiziale. Non a tutti sono però attribuite funzioni di tipo giudiziale. Alcuni _tribunals_, a cui spettano funzioni regolatorie dei processi economici, si avvalgono di una tradizionale potestà amministrativa, rilasciando provvedimenti individuali come le _licences_. Nella maggior parte dei casi, i tribunali sono legittimati a vagliare il merito delle decisioni dell'autorità pubblica, disponendo del potere di rivedere la scelta amministrativa e di assumere una decisione più favorevole al privato ricorrente, avvalendosi di una procedura più snella e spedita nel giungere a termine. Essi risolvono conflitti in numerose materie, quali quella fiscale, assistenziale, previdenziale, sanitaria, oppure attinente all'immigrazione. In tal modo, il ricorso di chi si sente leso dall'operato amministrativo è rivolto ad una autorità diversa da quella che ha emanato il provvedimento, ma che, prima della riforma, era legata da un rapporto organizzatorio con quest'ultima. La diffusione dei _tribunals_ che, in ipotesi residuali, si occupano di conflitti che intervengono fra i privati, dipende anche dal fatto che comportano costi inferiori rispetto a quelli dei rimedi giurisdizionali tradizionali e decidono più speditamente. Essi non agiscono nelle forme del procedimento, ma in quelle del processo, poiché esercitano _quasi-judicial functions_, ossia funzioni che non sono giudiziarie in senso stretto, ma che vengono esercitate sotto molti aspetti _judicially_, applicando proprio le regole del procedimento giudiziario[^404].

Storicamente, all'indomani della seconda guerra mondiale, è stato l'avvento del _welfare state_ a determinare una significativa espansione del modello dei tribunali, ma non sono mancate ragioni prettamente politiche che hanno spinto il legislatore ad optare per questa soluzione, in quanto è stato sostenuto che il _welfare state_ dovesse avere un suo sistema indipendente di _adjudication_, poiché vi era il pericolo di un _judicial sabotage of socialist legislation_. In virtù dei _tribunals_ infatti, si andava indebolendo il modello degli _inflexible private rights_ e si passava dagli _absolute rights_ ai _qualified rights_, protetti in quanto compatibili con il bene comune, come interpretato dagli stessi _administrative tribunals_. Ne discende una serie di "regole speciali elaborate dai _tribunals_ che venivano componendo un diritto progressista contro il conservatorismo della _common law_ costruita dalle corti giudiziarie[^405].  Allo stesso tempo, sulla scorta di una sostanziale ricerca dell'efficienza, sembrava valere nel dibattito d'oltre Manica la formula in base alla quale "il miglior giudice dell'amministrazione è chi ne fa parte e la conosce e, cioè la stessa amministrazione, perché il giudice che appartiene all'amministrazione non prova alcun timore reverenziale di fronte a questa ed è più preparato a cogliere i difetti e le malizie del comportamento di essa"[^406]. Ciò nonostante, nel giro di mezzo secolo, la creazione di nuovi tribunali non si è arrestata, ma, da questa proliferazione nel numero, derivavano una serie di conseguenze ulteriori che minavano l'efficacia del sistema nel suo complesso, perché all'eccessiva frammentazione sul piano delle competenze, seguiva anche una diversità di regole procedurali, con conseguenti disparità di trattamento. Alcuni tribunali erano infatti retti da regole di procedura, altri invece ne risultavano privi, ovvero vigevano regole di composizione non uniformi o, ancora, alcuni erano obbligati a emettere decisioni motivate, mentre altri avevano il potere di derogare a questa regola. Ne risultava quindi un sistema inefficiente e poco affidabile, non in grado di garantire una tutela effettiva ai diritti dei cittadini, che doveva essere razionalizzato e connotato di maggiore uniformità, tenuto conto del maggior volume di ricorsi da definire rispetto a quello delle corti giudiziarie. Nel 1957, una commissione propose la riorganizzazione del sistema dei _tribunals_[^407] e, sulla base dei lavori della _Franks Committee_, s'intervenne con il _Tribunals and Enquires Act_, adottato nel 1958. L'idea di fondo che ispirava questo intervento è basata sull'assunto che questi corpi amministrativi di decisione contenziosa dovevano "essere considerati per le loro funzioni, più che per la loro appartenenza formale"[^408]. Dovevano essere organizzati non sulla base dell'apparato amministrativo di cui facevano parte, ma secondo l'insieme dei compiti che essi erano chiamati a svolgere.
Secondo il _Franks Report_, la decisione del tribunale doveva essere considerata come un controllo esterno sull'amministrazione: attraverso i suoi organi venivano accertati fatti e veniva applicato il diritto agli stessi fatti, decidendo su questioni legali. Da ciò discendeva che il _chairman_ doveva avere una preparazione legale, che dovevano essere previste garanzie di tipo giurisdizionale attinenti sia alla procedura (osservanza del contraddittorio, diritto di appello, udienza pubblica), sia al soggetto giudicante (di cui si sanciva l'indipendenza rispetto all'autorità governativa); che doveva essere garantita la rappresentanza legale degli interessi e che dovevano poter essere assunte le prove in giudizio, compresa la testimonianza. L'indipendenza dei tribunali, grazie a questa riforma, diviene più puntuale e in sostanza simile a quella delle _courts of law_. Ciò rappresenta una garanzia del potere dei tribunali dall'interferenza politica e corrisponde ad una maggiore autonomia nelle scelte.

Con il _Tribunals and Inquiries Act_ del 1992 veniva riformato il _Council on Tribunals_, organismo già istituito nel 1958 e preposto al ruolo di sorveglianza sull'attività dei tribunali. Sebbene la funzione svolta da tale organismo fosse limitata all'esercizio di un potere consultivo, ciò non ha impedito a quest'ultimo di svolgere un ruolo importante anche nell'assicurare _fairness, openness_ e _impartiality_,  a garanzia di coloro che presentano le loro istanze a tali strutture. A dispetto dei citati interventi riformatori, tesi a difendere _"cheapness, accessibility, freedom from technicality, expedition and expert knowledge of their particular subject"_[^409], questi caratteri sono gradualmente venuti meno, poiché gli aspetti processuali si sono venuti complicando e la presenza di regole complesse, proprie di determinate strutture, ha avuto l'effetto di rendere alcuni tribunali concretamente accessibili solo a quanti avevano l'occasione di frequentarli con regolarità. Permanevano alcune questioni non risolte, come la scarsa uniformità, la mancanza di un unico apparato complessivo, l'assenza di un coordinamento centrale. L'assenza di razionalità nell'organizzazione e di uniformità nelle strutture e nella procedura spingono, nel maggio 2000, Lord Irvine, in qualità di Lord Chancellor, ad affidare una valutazione del sistema a Sir Andrew Leggatt, "_a retired Lord Justice of Appeal_"[^410]. Il rapporto _Leggatt_, intitolato _Tribunals for Users. One System, One Service_, si propone di semplificare l'assetto, in modo da rendere i tribunali quanto più possibile _user friendly_. Le proposte in esso contenute sono state, per la maggior parte, recepite e fatte proprie dall'autorità governativa, titolare dell'iniziativa legislativa. Fra di esse, il punto maggiormente qualificante sta nel tentativo di concentrare le competenze, prima spalmate su una pluralità di organi a competenza settoriale, in capo a due soli organismi, coadiuvati da un'unica struttura preposta alla gestione dei servizi amministrativi.

A questo rapporto fa seguito il _White paper_ del 2004, adottato dal Ministero della Giustizia, intitolato _Transforming Public Servies: complaints, Redress and Tribunals_, nel quale la posizione dei tribunali si inserisce in un più ampio processo di revisione dei sistemi alternativi di risoluzione delle controversie tra cittadino e potere pubblico. Nell'ambito di questi, i _tribunals_ sono individuati come un modello informale ed economico capace di fornire giustizia , nell'accoglimento delle principali indicazioni provenienti dal rapporto _Leggatt_. Nel _paper_ l'oggetto dell'indagine è la _proportionate dispute resolution_[^411], ossia il rafforzamento di tutte le procedure volte a tutelare, in via preventiva, il cittadino contro i pubblici poteri, in modo da ridurre i casi di ricorso dinanzi alle _courts of law_, nell'auspicio di "_to avoid disputes arising in the first place by improving initial decision-making_"[^412].

Sulla base del _Leggatt Report_, nonché del contenuto del _White paper_, è stato adottato il _Tribunals, Courts and Enforcement Act 2007_, entrato in vigore il 3 novembre 2008, che interviene ad ampio spettro su molti istituti dedicati agli _administrative tribunals_. L'innovazione maggiore della riforma consiste nell'istituzione di due tribunali a competenza generale: il _First-tier Tribunal_ e l'_Upper Tribunal_, ove si concentrano le funzioni giustiziali di tipo settoriale, finora esercitate dai tribunali esistenti. Mentre il primo rappresenta l'organo di prima istanza, il secondo vanta sia le funzioni di organo di appello, sia di organo di primo grado in particolari ipotesi. I tribunali a competenza generale sono divisi al loro interno in _chambers_ che costituiscono sezioni specializzate, con propria _jurisdiction_, organizzate per materia. In particolare, quelle del _First-tier_ sono tre: La _Social Entitlement Chamber_ che include _Asylum Support, Social Security and Child Support, and Criminal Injuries Compensation_; La _Health, Education and Social Care Chamber_ che include _Care Standards, Mental Health_ e _Special Education Needs and Disability_; ed infine la _War Pensions and Armed Forces Compensation Chamber_ che include la _War Pensions and Armed Forces Compensation_. Nel 2009 è stata istituita una _Tax jurisdiction_.

Anche le _chambers_ dell'_Upper Tribunal_, definito una "_superior court of records_"[^413], sono tre. Esse sono _Administrative Appeals, Finance and Tax, Lands_. L'_Upper Tribunal_ opera, nella maggioranza dei casi, quale sede di appello, gestendo un contenzioso nettamente inferiore rispetto al tribunale di primo grado: poco numerose sono infatti le ipotesi in cui esso rappresenta la sede di prima istanza alla quale il cittadino può rivolgersi per una revisione della decisione amministrativa.

Con il _Tribunals, Courts and Enforcement Act_ si interviene anche sulla disciplina delle impugnazioni, migliorandola e rendendola più omogenea. I tribunali valutano il merito delle decisioni dell'autorità pubblica, riesaminando il provvedimento finale e, se del caso, assumendo una decisione più favorevole al ricorrente. Gli esiti del procedimento dinanzi ai _tribunals_ possono essere schematizzati in tre differenti tipologie: a) _adjurned_, che consiste in una decisione di rinvio; b) _overturned_, quando i _tribunals_ accolgono favorevolmente l'istanza del ricorrente e respingono la determinazione dell'autorità amministrativa (_decision-maker_); c) _upheld_, che si ha quando invece viene confermata la determinazione del _decision-maker_. Definito il procedimento contenzioso, l'operato dei _tribunals_ può essere sindacato, su istanza di parte, sia in via di _appeal_, sia in via di _judicial review_. Una decisione del _First-tier Tribunal_ può essere impugnata, per motivi di legittimità (_on a point of law_), dinanzi all'_Upper Tribunal_[^414], la cui decisione è a sua volta appellabile dinanzi ad una corte ordinaria. E' previsto un diritto di appello presso la _Court of Appeal_, circoscritto "_to points of law of general importance_"[^415].

Quanto alla _judicial review of administrative action_, questa non è toccata dall'intervento riformatore, poiché "prescinde da quel che stabiliscono gli _statutes_ e rientra in un _inherent power_ del giudiziario secondo la _common law_"[^416]. Pertanto, in forza della _supervisory jurisdiction_, la _Queen's Bench Division_ della _High Court_ può esercitare nei confronti delle decisioni dei tribunali il suo sindacato mediante i _prerogative orders_. Fra questi, l'_order of certiorari_ assicura che gli _administrative tribunals_ restino nell'ambito delle loro competenze, che siano osservati i principi di _natural justice_, che gli errori di diritto siano corretti. L'_order of prohibition_ ha la funzione di prevenire un _tribunal_ dall'eccedere dalla propria giurisdizione, ma non è ammissibile quando sia stata pronunciata una decisione definitiva. Il _mandamus_, invece, è emesso per ingiungere di esercitare la giurisdizione o le proprie funzioni.

Sul versante organizzativo discendono due ulteriori aspetti innovativi dal delineato intervento riformatore. Il primo riguarda l'istituzione del _Administrative Justice and Tribunal Council_ che sostituisce il _Council on Tribunals_ costituito nel 1958, a cui sono assegnati compiti di sorveglianza sul funzionamento dei tribunali; il secondo attiene invece alla neo istituita agenzia che si occupa della gestione del personale che svolge la sua attività al servizio di tali organi contenziosi. La rinnovata struttura è tenuta a monitorare l'evoluzione della giustizia amministrativa e a verificare che il sistema risponda sempre a tre caratteri essenziali: equità, efficienza e facile accesso alla giustizia.

Nelle regole di composizione dei collegi, ovvero nel sistema delle impugnazioni, sono sempre meno numerosi gli elementi che differenziano i _tribunals_ dalle corti ordinarie[^417]. Di certo, i _tribunals_ rimangono organi di appello in senso devolutivo, in quanto ripetono _ex novo_ un giudizio, di fatto e di diritto, di un'autorità pubblica, oppure riformano l'atto amministrativo, riproducendo in altra sede il giudizio di ponderazione degli interessi, mentre le corti giurisdizionali non riconsiderano il provvedimento in ogni suo aspetto, perché il loro controllo è circoscritto al sindacato di legittimità.
Tuttavia, molte differenze sono venute a cadere, in quanto il _Tribunals Act_ attribuisce il titolo di "giudici" ad alcuni membri dei tribunali, sebbene la loro composizione sia mista, partecipandovi anche esperti laici del settore; inoltre, i tribunali sono organismi _super partes_ rispetto agli interessi dell'autorità e dell'amministrato, che agiscono nelle forme del processo, qualificati sul piano delle conoscenze tecniche e specialistiche. La formula organizzativa del giudizio è basata sul contraddittorio, in alcuni casi orale e in altri scritto: le parti si scambiano gli atti, sono stabiliti termini di deposito per i documenti e per le memorie, vi è accessibilità delle parti agli atti del giudizio. E' stata resa omogenea la disciplina delle impugnative. Al di là della struttura dei tribunali assolutamente ibrida, il punto è che gli _administrative tribunals_, nello svolgimento dell'attività di risoluzione delle controversie, sono inseriti in un contesto più ampio, nel quale operano quasi sullo stesso piano delle corti ordinarie, per cui, i primi per un verso, e le seconde, per l'altro, "_work in partnership with one another to ensure that the public at large have an opportunity to exercise their rights and to seek effective redress against Government decisions_"[^418].

## La procedura di judicial review

La disciplina della Convenzione Europea dei Diritti dell'Uomo (CEDU) vede la sua piena operatività nell'ordinamento inglese solo all'indomani del recepimento delle previsioni convenzionali mediante l'emanazione dello _Human Rights Act_ (HRA). La norma di riferimento è quella di cui all'art. 6, §1, CEDU, rispetto alla quale è stato osservato come le garanzie ivi fissate non operino soltanto nel contesto civile e penale, ma anche in ambito amministrativo e come l'efficacia della disposizione si manifesti non solo nella fase processuale strettamente intesa, ma nell'ambito di qualsiasi iter procedimentale genericamente considerato (_decision making process_), in cui sia coinvolta una pubblica autorità. Di conseguenza, le garanzie convenzionali sono state ritenute applicabili anche al procedimento e non solo al processo amministrativo.

Il tema della pienezza di poteri riconosciuti al giudice nella risoluzione di controversie in cui siano parti la Pubblica Amministrazione e i cittadini attiene a quel che la giurisprudenza della Corte EDU ha ormai da tempo qualificato come il canone di "_full jiurisdiction_"[^419]. La stessa Corte EDU ha specificato che, oggetto di valutazione, ai fini dell'integrazione del canone di _full jurisdiction_, non è soltanto l'iter processuale, ma l'intera vicenda procedimentale, concepita come un _unicum_, a partire dal procedimento. Inoltre, l'accertamento della pienezza della tutela giurisdizionale in capo al giudice deve sempre essere effettuato in concreto, ovvero in relazione ai confini verso cui può spingersi l'autorità nel sindacato della decisione amministrativa e in base agli strumenti che questi ha a disposizione[^420]. Pertanto, qualora emerga che i fatti siano stati assunti e ponderati dall'amministrazione nel rispetto dei parametri della _procedural fairness_, le garanzie convenzionali si presumono integrate e ciò anche se nel successivo giudizio l'autorità giurisdizionale non possiede formalmente il potere di sindacare la decisione nel merito, in quanto anche la mera verifica del rispetto dei principi del contraddittorio e di parità delle armi in sede procedimentale vale a garantire un sindacato pieno del giudice amministrativo. Qualora invece sia riscontrabile un mancato rispetto delle garanzie necessarie in sede procedimentale, ciò comporterà la violazione dei principi del giusto processo.

Il rapporto tra l'implementazione dei principi CEDU e l'area di sindacato rimessa al giudice nel _judicial review_ ha effetti, da un lato, sul novero dei motivi di ricorso (_grounds_) e, dall'altro, nei confronti dei canoni di giudizio (_standard_) impiegati nella valutazione da parte delle corti. Con riferimento ai _grounds_, si evidenzia come le nuove forme di tutela entrate a far parte della _domestic legislation_ via HRA abbiano avuto l'effetto di ampliare il raggio d'azione (_scope_) del _judicial review_, mentre, per quanto attiene agli _standard_, il dibattito ha interessato principalmente il possibile disallineamento tra il criterio della _Wednesbury unreasonabless_, tipico dell'ordinamento inglese, e quello di proporzionalità elaborato in sede europea.

Il _judicial review_ si caratterizza per essere "_a claim to review the lawfulness of an administrative action_"[^421]. Per quanto riguarda l'iter processuale che lo connota, esso è articolato in due fasi, secondo la logica del _two stage process_: la prima rappresenta una fase filtro, diretta alla verifica dei presupposti formali necessari per accedere alla tutela innanzi al giudice competente (c.d. _permission_ o _leave_)[^422], mentre nella seconda viene celebrata l'udienza (_hearing_) in contraddittorio tra le parti. Il _judicial review_ è stato oggetto di una recente iniziativa di riforma, realizzata attraverso le modifiche introdotte con il _Criminal Justice and Courts Act (CJCA)_ nel 2015. La _ratio_ dell'intervento si individua nell'avvertita necessità di arginare il diffuso fenomeno di impiego del rimedio giurisdizionale come mera "_delaying tactic_", ossia a scopi dilatori e solo al fine di evitare il dispiegamento degli effetti dell'atto amministrativo impugnato, data la sospensione della sua efficacia che segue all'apertura del contenzioso. Il CJCA ha rappresentato in parte l'antidoto ai malfunzionamenti della macchina della giustizia britannica, incidendo soprattutto in punto di accesso alla tutela giurisdizionale, attraverso l'aumento della somma da versare per l'apertura della fase filtro, una misura volta a scoraggiare il ricorso alla tutela per _judicial review_ se non ove strettamente necessario: si prevede infatti la corresponsione di un elevato contributo alle spese legali per ottenere la pronuncia da parte dell'autorità giudiziaria[^423]. Tuttavia, le critiche mosse a tale soluzione sono state numerose, fondate soprattutto sul valido assunto in base al quale le _chances_ di ottenere una tutela piena ed effettiva, davanti ad un giudice terzo ed imparziale, a fronte di una decisione amministrativa illegittima, rischiano di essere riservate solo ai pochi in grado di sostenerne i costi procedurali.

Con riguardo all'accesso alla tutela e ai presupposti del giudizio, il sindacato nella forma del _judicial review_ è sottoposto a limiti di natura teleologica e funzionale piuttosto definiti che corrispondono ad altrettanti limiti procedurali e sostanziali. Con riferimento ai primi, si tratta dei c.d. _grounds for judicial review_, identificati dalla giurisprudenza inglese nei caratteri di _illegality, irrationality, procedural impropriety_ e _breach of legittimate expectations_. Per quel che concerne la materia degli _human rights_, il canone che più rileva è quello della _illegality_, in quanto, così come statuito dallo HRA "_it is unlawful for a public authority to act in a way which is incompatible with a Convention right_"[^424]. Di conseguenza, in tali casi, l'atto adottato deve essere dichiarato illegittimo dal giudice, in quanto incompatibile con la normativa convenzionale (_declaration of incompatibility_)[^425].

Per quel che attiene ai limiti sostanziali, il riferimento è ai criteri di giudizio (_standard_) in base ai quali il giudice è chiamato a decidere e, indirettamente, l'incisività del suo sindacato. In particolare, la questione riguarda l'opzione tra l'applicazione del principio di proporzionalità di matrice europea, così come formulato dalla Corte EDU e quello invece tipico della tradizione di _common law_, riconducibile alla _Wednesbury unreasonabless_[^426]. Laddove i giudici europei sono chiamati a soppesare la rilevanza dei relativi diritti ed interessi in gioco, anche entrando parzialmente nell'area di valutazione dell'amministrazione se necessario, nell'ambito dei procedimenti di _judicial review_ i giudici inglesi, in genere, sono chiamati ad astenersi dal giudicare su _questions of fact_, potendo verificare al più solo la correttezza formale dell'iter procedurale tenuto in sede di decisione della pubblica autorità, al fine di verificarne la rispondenza con le garanzie del giusto procedimento. Le eventuali criticità che pure si sono evidenziate in sede applicativa sono state comunque risolte, anche attraverso le statuizioni della giurisprudenza di Strasburgo. Da un lato, e per quel che riguarda la pienezza e l'incisività del sindacato giurisdizionale in ambito di _judicial review_, una soluzione è data dall'adozione del canone di _full jurisdiction_; dall'altro e con riferimento alle differenze tra i diversi standard di giudizio adottati dalle corti nella decisione, il riferimento è alla c.d. dottrina del "_margin of appreciation_"[^427], in base alla quale si precisa la funzione armonizzatrice della giurisprudenza euro-convenzionale, la quale si limita a dettare delle linee di principio a cui ciascuno Stato è libero di decidere se aderire o meno, fatto comunque sempre salvo il rispetto degli obblighi e delle garanzie fissate nella CEDU.

## Il _Parliamentary Ombudsman_

Sorta nel 1809 in Svezia, quella dell'ombudsman è divenuta una figura di notevole rilievo nel panorama amministrativo inglese. L'ombudsman rappresenta uno strumento di tutela, alternativo sia alla giurisdizione delle corti, sia a quella dei _tribunals_, di interessi collettivi e individuali lesi dall'inerzia dell'amministrazione o dai suoi comportamenti attivi illegittimi o inopportuni. Il _Parliamentary Commissioner for Administration_ (PCA), successivamente definito _Parliamentary Ombudsman_ (PO), è stato istituito con il _Parliamentary Commissioner Act_ del 1967. Esso è nominato dalla Corona e, nella sua struttura, è organo indipendente ed imparziale, espressione di un incardinamento parlamentare che si manifesta attraverso due meccanismi, il primo rappresentato da "_the MP filter_", ovvero la necessità, per qualsiasi cittadino che intenda adire il PO, di presentare ricorso dinanzi al rappresentante parlamentare della propria circoscrizione[^428], il quale costituisce un significativo filtro teso ad evitare il sovraccarico degli uffici del PO. Dinanzi al ricorso del cittadino infatti il parlamentare ha la possibilità di occuparsene in prima persona o di trasmetterlo al PO che, al termine dell'inchiesta, dovrà presentare un rapporto allo stesso parlamentare che gli ha trasmesso il caso[^429]. Il secondo meccanismo di incardinamento parlamentare concerne la regolare presentazione di un rapporto annuale dinanzi al _Select Commettee_ della Camera dei comuni, deputato alla vigilanza sull'attività del PO, nonché l'audizione su singole questioni ogniqualvolta a ciò sia invitato dalla Camera dei comuni o qualora lo stesso _Select Commettee_ lo ritenga necessario.

Il modello del PO è stato utilizzato per altre figure; tra tutte, le più importanti nel settore pubblico sono il _Local Government Ombudsman_ (LGO), il _Health Service Ombudsman_ (HSO), il _European Ombudsman_, il _Prison and Probation Ombudsman_ e l'_Housing Ombudsman_. Mentre il PO è competente per tutti gli atti e i comportamenti dei dipartimenti governativi e di numerose altre attività pubbliche, nonché dei gestori privati di pubblici servizi, il LGO si occupa invece dei reclami nei confronti dei casi di _maladministration_ all'interno dell'amministrazione locale. Con questa nozione, pur soggetta a diverse interpretazioni, si vuole fare riferimento ad atti e comportamenti caratterizzati da contraddittorietà, irragionevolezza, scarsa trasparenza, disparità di trattamento e negligenza[^430] che comportino un'ingiustizia per il cittadino e nei confronti dei quali non sia possibile ricorrere né alle corti, né ai _tribunals_ per l'onerosità in termini economici e di tempo o, ancora più semplicemente, per l'assenza di una violazione di legge. Il percorso prospettato al cittadino si struttura quindi in maniera più rapida ed immediata rispetto al ricorso giurisdizionale, in quanto la questione può e vuole essere risolta ad uno stadio precedente, affiancando alla pretesa del cittadino l'indagine, l'accertamento e quindi le raccomandazioni di un soggetto autorevole che possa spingere l'amministrazione a rivedere il suo comportamento. L'esito dell'indagine è una formale _recommendation_ rivolta all'amministrazione che consiste in un invito a porre riparo al motivo di doglianza o alla disfunzionalità procedurale. Di fatto, il semplice invito fatto dal PO all'amministrazione di riesaminare l'istanza del cittadino è spesso sufficiente per trovare una soluzione soddisfacente per il medesimo.

Prima di ricorrere al PO, il privato deve innanzitutto rivolgersi all'amministrazione per richiedere la revisione della decisione o del provvedimento che reputa lesivo nei suoi confronti. Chiamato principalmente a sindacare i casi di _maladministration_, sempre su istanza del cittadino e non d'ufficio, l'ombudsman è un soggetto chiamato a stimolare la pubblica amministrazione verso un continuo miglioramento e gode di un significativo potere discrezionale relativamente all'introduzione, allo svolgimento e alla chiusura dell'indagine. Tuttavia, le sue decisioni non sono vincolanti: qualora al termine dell'indagine dovesse effettivamente riscontrare un caso di _maladministration_, l'ombudsman non ha alcun potere per costringere la pubblica amministrazione a rivedere la sua decisione o correggere il suo comportamento. La stessa amministrazione potrebbe infatti disattendere le indicazioni contenute nel report del PO, ad esempio rifiutandosi di pagare il risarcimento stabilito dal PO quale mezzo di risoluzione della controversia. In tal caso il PO ha, come unica soluzione, la possibilità di presentare uno _special report_ al _Select Commettee_, denunciando il caso di _maladministration_ e il successivo comportamento della pubblica amministrazione. Di fatto comunque, il semplice invito fatto dall'ombudsman all'amministrazione di esaminare le doglianze del cittadino è spesso sufficiente per trovare una soluzione soddisfacente per quest'ultimo, in quanto l'autorevolezza e il buon senso delle sue misure portano le pubbliche amministrazioni ad adeguarvisi, pur non essendovi formalmente costrette.

## Il _Local Government Ombudsman_  (LGO)

La _Commission for Local Administration_, normalmente conosciuta come _Local Government and Social Care Ombudsman_ (LGO), è stata istituita con il _Local Government Act_ del 1974 ed è un organo indipendente, la cui costituzione è basata su sovvenzione annuale del Governo. L'ombudsman è nominato dalla Corona su raccomandazione del Segretario di Stato; in seguito al _Local Government and Public Involvement in Health Act_ del 2007, il LGO è ora nominato per un periodo massimo di sette anni e può essere rimosso dall'ufficio dietro sua richiesta oppure per incapacità o a causa di comportamenti scorretti. Il LGO ha sedi a Londra, York e Coventry. Il _Local Government Act_ del 1974 originariamente richiedeva di dividere il territorio inglese in aree di competenza, ciascuna con separata giurisdizione per i ricorsi relativi a _maladministration_, ma l'atto del 2007 ha introdotto maggior flessibilità a riguardo e le materie oggetto di indagine possono essere classificate come appare più appropriato e assegnate ad uno o più _commissioners_. Le stesse funzioni del LGO inglese sono svolte dal _Public Services Ombudsman_ in Galles, dallo _Scottish Public Services Ombudsman_ in Scozia e dal _Northern Ireland Ombudsman_ in Irlanda del Nord.

I vari tipi di pubblica autorità la cui attività può essere oggetto di indagine sono elencati sul sito web del LGO che fornisce anche le istruzioni su come inoltrare il ricorso[^431]. Tale ricorso può essere proposto dal cittadino a seguito di ingiustizia subita, conseguente a _maladministration_ o disservizi (_service failures_), e connessa all'azione o all'inazione dell'autorità o di chi opera per conto della stessa. L'obbiettivo del LGO è quello di giungere ad un'indagine completa entro ventisei settimane, ma ci sono materie di cui il LGO non si può occupare e problematiche che non può seguire. Ciò accade ad esempio quando sono trascorsi più di dodici mesi dal verificarsi di un evento o dall'emissione di un provvedimento, quando la questione non concerne il ricorrente personalmente o quando questi non ha effettivamente subito un'ingiustizia, quando ha avuto o ha diritto di appello o di intraprendere un'azione legale e il LGO ritiene che sia ragionevole che proceda in tal senso e, infine, qualora la vertenza riguardi questioni personali quali il rapporto di lavoro e i relativi provvedimenti disciplinari. Come regola generale, l'Ombudsman prenderà in considerazione solo le istanze concernenti eventi o circostanze verificatisi non oltre i dodici mesi dalla data in cui il ricorrente ne è venuto a conoscenza. Inoltre, lo stesso ricorrente dovrà prima aver espletato la "_council's own complaints procedure_" di cui non sarà necessario che egli abbia esaurito tutti gli stadi, ma perlomeno dovrà concedere al consiglio un termine ragionevole per l'esame della domanda, consistente normalmente in dodici settimane dalla presentazione del ricorso[^432].

Laddove il LGO accerti che effettivamente la sfera giuridica del ricorrente sia stata lesa da malfunzionamenti e disservizi dell'amministrazione, potrà rivolgere raccomandazioni a quest'ultima al fine di porgergli delle scuse, di sollecitare la fornitura del bene/servizio a cui il ricorrente aveva diritto, di emettere il provvedimento precedentemente richiesto, di rivedere una decisione sulla quale inizialmente l'amministrazione si era soffermata solo superficialmente e di effettuare un pagamento. Le decisioni del LGO sono pubblicate in forma anonima dopo tre mesi, a meno che egli decida che non sia nell'interesse del ricorrente procedere in tal modo. In alcuni casi, l'Ombudsman può redigere un _Public interest report_ per rendere noto al pubblico il verificarsi di una particolare casistica, ma, in questo rapporto, non verranno comunque rese note le generalità del ricorrente.

La sezione n. 92 del _Local Government Act 2000_ ha attribuito alle autorità locali la facoltà di risarcire o erogare altri benefit ai privati afflitti da casi di _maladministration_, indipendentemente dal fatto che il LGO sia stato o meno chiamato in causa[^433].

Avverso le raccomandazioni del LGO, non sussiste diritto di appello. Come il _Parliamentary Ombudsman_, il LGO è un organismo istituito dalla legge, indipendente sia dal Parlamento, sia dal Governo. Sebbene di istituzione pubblica, non risponde delle sue decisioni né al Segretario di Stato, né al Parlamento, così come non è possibile rivolgersi ad altro ombudsman o altro ente per la revisione della sua valutazione qualora il LGO non abbia ravvisato colpe o mancanze nell'azione o inazione dell'amministrazione locale. Egli procederà ad una revisione della sua decisione solo al verificarsi di particolari circostanze, ad esempio qualora emergano importanti testimonianze circa il verificarsi di fatti precedentemente non accertati, oppure siano acquisite nuove informazioni rilevanti ai fini della determinazione del contenuto della decisione[^434].

E' possibile adire le vie giudiziarie contro la decisione di un LGO, ma non sussiste un diritto automatico alla _Judicial review_: chi agisce deve prima ottenere l'autorizzazione a procedere dalla _High Court_, la quale comunque non si pronuncerà nel merito del caso, ma solo sulla legittimità di quanto stabilito dal LGO.

## La corretta gestione delle rimostranze (_Principles of good complaint handling_)

La gestione dei ricorsi indirizzati al _Parliamentary Ombudsman_ e al _Health Service Ombudsman_ si basa su alcuni principi che possono essere identificati nella categoria generale dei "_Principles of good complaint handling_"[^435]. La corretta gestione delle rimostranze rileva infatti quale modalità fondamentale per assicurare ai beneficiari il bene/servizio oggetto della loro pretesa, qualora ne abbiano diritto, e ciò in base alla regola generale secondo cui ognuno ha diritto di ricevere una buona prestazione dagli enti che erogano un pubblico servizio, cui consegue il diritto ad ottenere i giusti rimedi laddove si verifichino disservizi e malfunzionamenti.
Occorre tenere presente inoltre che, nel momento in cui le lamentele e i ricorsi sono gestiti con rapidità ed efficacia, possono costituire un'opportunità di miglioramento per gli stessi enti pubblici, con riguardo alla loro reputazione e alle loro prestazioni, poiché, dalla trattazione delle varie casistiche, essi possono trarre insegnamenti e nuove conoscenze che portano alla riduzione delle rimostranze in futuro.

In ossequio ai principi di buona gestione, l'attività della pubblica amministrazione deve essere dunque improntata al rispetto di sei condizioni che si possono riassumere come di seguito:

1) approccio adeguato ad ogni vicenda (_getting it right_);
2) orientamento verso le esigenze dei vari utenti (_being customer focused_);
3) disponibilità e affidabilità (_being open and accountable_);
4) svolgimento di un'attività equa e ponderata (_acting fairly and proportionately_);
5) proposta delle soluzioni più idonee (_putting things right_);
6) costante ricerca del miglioramento (_seeking continuous improvement_).

Per quanto riguarda l'approccio adeguato di cui al punto 1), l'amministrazione deve agire in conformità alle norme di legge e a quanto stabilito nei regolamenti relativi alle procedure di erogazione dei vari servizi e sempre nel rispetto dei diritti di coloro che vi sono coinvolti. La corretta gestione dei reclami deve essere parte integrante dei servizi offerti al pubblico e il personale che presta la sua opera deve essere abilitato e attrezzato in modo da poter fornire prontamente le risposte più adeguate qualora si verifichino malfunzionamenti. La stessa amministrazione deve poi informare chiaramente i ricorrenti circa i tempi di risposta o di adozione del provvedimento finale e, una volta giunti a questo stadio, gli stessi devono essere indirizzati verso il passo successivo da compiere in caso di risposta non satisfattiva, anche nel caso in cui sia per essi necessario ricorrere a strumenti di appello alternativi.

Secondo quanto previsto al punto 2) sul _"being customer focused"_, l'amministrazione deve assicurare che i procedimenti si svolgano in modo semplice, chiaro e nel più breve tempo possibile e che le disposizioni che regolano la gestione dei ricorsi siano facilmente accessibili. Gli utenti devono poi essere messi a conoscenza dei mezzi di supporto a loro disposizione qualora considerino di presentare ricorso[^436]; il linguaggio utilizzato deve essere di facile comprensione e le comunicazioni fra l'autorità amministrativa e il ricorrente devono svolgersi in maniera adeguata rispetto alle condizioni in cui si trova quest'ultimo, ad esempio se non è di madrelingua inglese o se ha bisogni speciali. Nel caso in cui la rimostranza sia riferita a provvedimenti emanati da più amministrazioni, se una di queste non può rispondere, deve poter informare tempestivamente su quali possano essere le vie alternative di accesso alla tutela.

In base al punto 3), l'amministrazione deve informare accuratamente e chiaramente circa la portata dei ricorsi che può prendere in considerazione, sulle aspettative che i ricorrenti possono avere durante lo svolgimento delle procedure, sulle tempistiche e sugli esiti delle stesse ed essere disponibile a rendere conto delle proprie azioni e decisioni. Deve inoltre poter fornire una documentazione affidabile e idonea ad essere utilizzata per dimostrare l'attività svolta: tale documentazione deve ricomprendere le prove considerate e le motivazioni che hanno portato alla decisione finale dell'autorità che potranno essere utilizzate ai fini del ricorso, oppure per consentire all'Ombudsman di istruire la pratica qualora si rendesse necessario il suo intervento. Infine, se lo svolgimento dell'attività amministrativa deve svolgersi all'insegna della trasparenza, allo stesso tempo durante le stesse procedure occorre garantire il rispetto della privacy  delle persone coinvolte e la riservatezza delle informazioni confidenziali che le riguardano.

Nel rispetto del _"acting fairly and proportionately"_ del punto 4, l'amministrazione deve comprendere e rispettare le differenze tra i vari utenti e assicurare l'accesso ai servizi in maniera equa ed imparziale, così come deve esaminare approfonditamente i reclami, basando le sue valutazioni sui fatti e sulle prove oggettivamente disponibili, evitando indebiti ritardi e rigide condotte prestabilite nella gestione dei ricorsi. Ciò significa garantire una risposta adeguata alle circostanze del singolo caso e tenere nella giusta considerazione la gravità delle questioni sollevate, gli effetti derivanti nella posizione del ricorrente e la possibilità che altri soggetti abbiano subito pregiudizi all'esito dell'adozione dello stesso provvedimento. L'azione dell'amministrazione deve però essere svolta in modo equo anche nei confronti del personale che vi presta servizio, il quale deve venire a conoscenza del fatto che le sue prestazioni sono state oggetto di reclamo per garantirgli così la possibilità di giustificarsi.

Nel momento in cui da parte dell'amministrazione non vi è stato un approccio adeguato nella gestione della singola richiesta, occorre "sistemare le cose", ovvero, secondo il punto 5), "_put things right_". Questo implica, nei limiti del possibile, il ripristino della posizione di coloro che hanno subito un pregiudizio dall'emanazione di un provvedimento illegittimo o un disservizio da parte dell'amministrazione stessa, così che torni ad essere quella che era prima che tale pregiudizio o disservizio si verificassero. Qualora questo non sia più possibile, occorre corrispondere un risarcimento per equivalente. In molti casi, porgere le scuse e fornire una sollecita spiegazione è la risposta appropriata e idonea a prevenire l'aggravarsi di un conflitto.

Infine, in coerenza con il punto 6) "_seeking continuous improvement_", la corretta gestione delle rimostranze non deve limitarsi ad offrire un rimedio al singolo ricorso, ma l'amministrazione deve fare proprio ogni contributo che possa derivare dal comportamento del ricorrente ai fini del miglioramento del servizio fornito agli utenti. E' buona prassi infatti che essa riferisca pubblicamente sulla gestione dei reclami, includendo indagini statistiche sul loro numero e sul loro esito dopo la trattazione: questo perché il resoconto sui vari tipi di ricorso e lamentele può agevolare il raggiungimento dell'obbiettivo di una migliore offerta dei servizi richiesti, attraverso l'individuazione di esigenze comuni nelle istanze presentate che permettono di implementare modelli di risposta idonei a soddisfare interessi non solo individuali, ma di un maggior numero di soggetti che potrebbero essere coinvolti nell'adozione dei vari provvedimenti, così da accrescere la fiducia del pubblico in generale verso l'attività dell'autorità amministrativa.

<!--- {{{ NOTE: ////////////////////////////////////////// --->

[^401]: Cfr. @defranchisDizionarioGiuridicoIngleseItaliano1984, 1457.
[^402]: Cfr. @dalbertiDirittoAmministrativoComparato2019, 67.
[^403]: Avanzando un parallelo con l'ordinamento italiano, nel Regno Unito è in pratica mancato un provvedimento normativo simile alla legge 31 marzo 1889, n. 5992, che ha istituito un sistema di giudici speciali per l'amministrazione. Cfr. @dalbertiDirittoAmministrativoComparato2019, 64.
[^404]: Cfr. @cassese1971privato, 36 ss.
[^405]: Cfr. @dalbertiDirittoAmministrativoComparato2019, 76.
[^406]: Cfr. @nigro1974consiglio.
[^407]: Cfr. @marshallFranksReportAdministrative1957
[^408]: Cfr. @cattaneoAgenciesRegulationNel1999.
[^409]: Cfr. @cattaneoAgenciesRegulationNel1999.    <!-- 460. -->
[^410]: Cfr. @Buck2007TribunalRI
[^411]: Secondo la definizione contenuta nel _White paper_: "_the aim is to develop a range of policies and services that, so far as possible, will help people to avoid problems and legal dispute in the first place, and where they cannot, provides tailored solutions to resolve the dispute as quickly and cost effectively as possible. It can be summed up as "proportionate dispute resolution"_.
[^412]: Cfr. @ae58aae3e457425485dcebf1e158bb92, 117.
[^413]: Tribunals, Courts and Enforcement Act, ch. 2, s. 3 (5).
[^414]: Tribunals, Courts and Enforcement Act, ch. 2, s. 11.
[^415]: Tribunals, Courts and Enforcement Act, ch. 2, s. 13.
[^416]: Cfr. @dalbertiDirittoAmministrativoComparato2019, 75.
[^417]: Come sottolineato in @ae58aae3e457425485dcebf1e158bb92, 117, i _tribunals_ sono stati istituiti _"specifically to adjudicate disputes, tipically between citizens and the state, not to resolve them through mediation, conciliation or any other form of non-adjudicative dispute resolution"_.
[^418]: Tale espressione si ritrova nei documenti adottati dal _Tribunal Service_.
[^419]: Cfr. @goisis2018full, pp. 546 ss.
[^420]: Cfr. @craig2003human, pp. 753 ss.
[^421]: Cfr. @caneUnderstandingJudicialReview2004, pp. 17 e ss.
[^422]: CPR, Art. 54, r. 54.4.
[^423]: CJCA, s. 85-86 e 88-90.
[^424]: HRA s. 6(1).
[^425]: HRA s. 4(2).
[^426]: Cfr. @forsythAdministrativeLaw2014, pp. 305 ss.
[^427]: Cfr. @ryssdallOpinionComingAge1996, pp. 24 e ss.
[^428]: Parliamentary Commissioner Act, 1967, ss. 5-6: _"Complaints are made through Members of the Westminster Parliament and may be made by any member of the public, including a corporation"_.
[^429]: I rapporti del PO sono pubblicati online in @parliamentaryandhealthserviceombudsmanphsoPHSOPublications
[^430]: QB 287: Richard Crossman: "bias, neglect, inattention, delay, incompetence, ineptitude, arbitrariness and so on". Cfr. @denningReginaLocalCommissioner2022.
[^431]: Cfr. @localgovernmentandsocialcare-ombudsmanChallengingOurDecisions
[^432]: Cfr. @sandfordLocalGovernmentOmbudsman2023.
[^433]: Local Government Act 2000, section 92.
[^434]: Cfr. @localgovernmentandsocialcare-ombudsmanChallengingOurDecisions
[^435]: Cfr. @parliamentaryandhealthserviceombudsmanphsoPrinciplesGoodComplaint
[^436]: La _Community Legal Advice_ offre consulenza legale generale e L'_Independent Complaints Advocacy Service_ (ICAS) offre assistenza legale per i ricorrenti verso il _National Health Service_ (NHS).

<!--- }}} //////////////////////////////////////////////// --->

