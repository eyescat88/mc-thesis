

# La giustizia amministrativa francese

## La genesi del _droit administratif_ 

In Francia, durante il secolo XVIII, si sviluppa progressivamente una forte _administration royale_, accentrata e gerarchizzata, dotata di poteri speciali e sottoposta a giurisdizioni apposite. E' un'amministrazione presente tanto in centro quanto in periferia, costituita da funzionari borghesi di medio e basso ceto riuniti nel _Conseil du Roi_, organo che, oltre a detenere la potestà legislativa, funge sia da suprema corte di giustizia, in quanto dotato del potere di annullare i decreti di tutti i tribunali ordinari, sia da tribunale superiore amministrativo, perché da esso dipendono tutte le giurisdizioni speciali. 
Durante la fine dell'_Ancien regime_ si formalizza la specialità del diritto amministrativo, sia in relazione alla peculiarità e ai maggiori poteri conferiti alle amministrazioni pubbliche, sia per quanto riguarda la specificità del contenzioso amministrativo che non era affidato al potere giudiziario. In questo periodo si generalizzano le _corvées_[^1], si sviluppa la polizia dei mestieri a difesa dell'ordine pubblico e crescono le espropriazioni forzate, così come l'imposizione fiscale e il potere autoritativo dell'amministrazione verso i suoi contraenti. Di contro, le armi che gli amministrati hanno nei confronti  del potere amministrativo non sono così forti: a favore del cittadino vi è il rimedio specifico costituito dal cosiddetto ricorso gerarchico, a mezzo del quale egli può rivolgersi all'organo gerarchicamente sovraordinato all'amministrazione che aveva emanato l'atto lesivo e può richiedere la verifica della legalità dell'atto.

La Rivoluzione francese, pur portando innovazioni rilevanti, lascia immutata l'ampia discrezionalità delle amministrazioni pubbliche che conservano e potenziano le loro prerogative. In ossequio al principio della separazione dei poteri, i giudici sono estromessi dalla conoscenza degli affari amministrativi e non potranno in alcun modo turbare le attività dei corpi amministrativi. Le forze rivoluzionarie avevano dimostrato infatti una certa differenza verso la magistratura, tradizionalmente formata da elementi vicini alle classi aristocratiche e, nel 1789-1790, prima l'Assemblea nazionale e poi l'Assemblea costituente avevano sancito in forma solenne che gli organi giurisdizionali non avrebbero potuto intervenire sull'amministrazione [^2]. Ora, ad occuparsi delle controversie amministrative saranno i ministri; scompare il _Conseil du Roi_, viene introdotto il Prefetto e, come agente dell'Esecutivo in provincia, reintrodotta la figura dell'intendente.

## Dalla giustizia "ritenuta" alla giustizia delegata: il _Conseil d'Etat_ 

La Costituzione dell'anno VIII (dicembre 1799) istituisce il _Conseil d'Etat_ (Consiglio di Stato), concepito inizialmente come organo consultivo del Governo, al quale, nell'epoca napoleonica, verranno affidate attribuzioni assai ampie, tra cui principalmente il potere di redigere i progetti di legge e i regolamenti dell'amministrazione pubblica, gli atti legislativi primari e secondari, l'alta amministrazione, il controllo sui ministri e sugli enti pubblici e la risoluzione di controversie amministrative. 

Riguardo ai ricorsi, il Consiglio di Stato formalmente esprimeva un parere al Capo dello Stato, al quale solo, come rappresentante supremo del potere esecutivo, spettava assumere la decisione che però, nella pratica, si uniformava sempre al parere e l'intervento del Capo dello Stato finiva con l'attribuire ancora maggiore autorevolezza al parere e all'organo che lo esprimeva. Un decreto di Napoleone del 1806 istituì, in seno al Consiglio di Stato, un'apposita Commissione del contenzioso con il compito di istruire i ricorsi proposti contro gli atti (_décisions_) delle amministrazioni centrali e locali. Per rafforzarne l'imparzialità, ai consiglieri che componevano la Commissione non potevano essere affidati compiti di amministrazione attiva[^3]. Il Consiglio di Stato, mantenuto anche con la Restaurazione (1814-1815) detiene quindi, insieme al _Conseil de Prefecture_, la giurisdizione amministrativa, non più affidata ai ministri e agli intendenti: si passa da un sistema tradizionale di giustizia "ritenuta", in cui il re era giudice supremo, dal quale "emana ogni giustizia" (secondo la massima "_toute justice émane du roi_") ad una giustizia "delegata", affidata pienamente al Consiglio di Stato, al quale, prima transitoriamente, con la Costituzione del 4 novembre 1848 e poi, definitivamente, con una legge del 24 maggio 1872, fu riconosciuta anche formalmente la competenza a decidere il ricorso, senza più la necessità di una sanzione da parte del Capo dello Stato. Quest'ultima riforma del 1872 attribuiva così al Consiglio di Stato tutti i caratteri di un vero e proprio giudice amministrativo. 

La giurisprudenza del _Conseil d'Etat_ consente al _droit administratif_ di passare da un semplice insieme di regole derogatorie al diritto privato ad un autentico sistema autonomo, costituito da principi e concetti propri, quali il _service public,_ l'_excés de pouvoir_, la _résponsabilité administrative_. Il contenzioso dinanzi al _Conseil d'Etat_ e le decisioni che da esso emanano assicurano per la prima volta un equilibrio efficace fra prerogative pubbliche e garanzie degli amministrati.

Nella prima metà dell'Ottocento però, si assiste ad un ampliamento della competenza giurisdizionale del giudice ordinario, il quale rivendica un'attitudine naturale a conoscere non solo delle controversie concernenti la proprietà, ma anche delle dispute in materia di contratti e di altri istituti regolati dal codice civile. Pertanto, il criterio utilizzato per determinare la competenza del giudice diviene quello di individuare il diritto sostanziale applicabile al caso concreto, cui si aggiunge successivamente il criterio di competenza fondato sulla distinzione tra _actes de puissance publique_, affidati al giudice amministrativo, con i quali l'amministrazione agisce come depositaria dell'autorità attribuita dall'esercizio del potere esecutivo, e _actes de gestion_ che l'amministrazione pone in essere in qualità di garante dei servizi pubblici, affidati al giudice ordinario.

Il Novecento vede consolidarsi il criterio di competenza basato sul concetto di _service public_[^4] riferito ad attività dirette alla soddisfazione di interessi comuni e caratterizzate dall'erogazione di prestazioni e servizi ai consociati. Si fa strada la distinzione tra controversie relative ai _services publics administratifs_ la cui giurisdizione spetta al Consiglio di Stato e controversie riguardanti i _services publics industriels et commerciaux_ che spettano al giudice ordinario, ma tale distinzione non si rivela essere così netta nel momento in cui alcune controversie rientranti nell'ambito dei _service publics administratifs_ sono attratte nella competenza del giudice ordinario, in quanto il criterio del _service public_ è sempre suscettibile di cedere se il regime dell'atto oggetto della controversia mostri o che il _service administratif_ ha agito nell'ambito del diritto comune, o che il _service industriel et commercial_ ha adottato strumenti di _droit administratif_. In sostanza, si torna ad un criterio generale di competenza, in virtù del quale è la natura delle norme sostanziali e degli atti di gestione del servizio a determinare la giurisdizione.

La previsione di competenze del giudice ordinario ha comportato la necessità di istituire, nel 1848, un organo che potesse decidere, nei casi controversi, se la vertenza spettasse allo stesso giudice ordinario o al giudice amministrativo: il Tribunale dei conflitti. Tale tribunale, per assicurare l'equilibrio tra le due giurisdizioni, è composto da uno stesso numero di magistrati della Cassazione e di consiglieri di Stato[^5].

Con l'entrata in vigore, il 4 ottobre 1958, della Costituzione francese che ha dato origine alla Quinta Repubblica, è stato istituito il Consiglio costituzionale (_Conseil constitutionnel_), organo accentrato che svolge anche un controllo di legittimità costituzionale. Successivamente, con due decisioni del Consiglio costituzionale, la prima del 22 luglio 1980 e la seconda del 23 gennaio 1987, si è conferito valore costituzionale all'indipendenza ed alla competenza della giurisdizione amministrativa[^6]. La revisione costituzionale del 23 luglio 2008 ha confermato questo radicamento costituzionale introducendo la nozione di _ordre administratif_ [^7] all'art. 65 della Carta e, con decisione del 3 dicembre 2009, il Consiglio costituzionale ha qualificato la Corte di cassazione e il Consiglio di Stato quali organi al vertice delle due giurisdizioni riconosciute dalla Costituzione[^8].

## Il _pouvoir d'Injonction_ del giudice amministrativo

La legge n. 95-125 del 8 febbraio 1995 ha introdotto nel codice dei tribunali amministrativi e delle corti amministrative di appello (_code des tribunaux administratifs et des cours administratives d'appel_) un nuovo titolo, dedicato all'esecuzione del giudicato  e inserito all'interno del libro relativo alle attribuzioni giurisdizionali dei tribunali e delle corti. L'art. L. 8-2 dello stesso codice stabilisce le modalità con cui i giudici dei suddetti tribunali e corti d'appello possono ingiungere all'amministrazione di ottemperare alle sentenze distinguendo due casi, a seconda del potere, più o meno vincolato, dell'amministrazione stessa. Al comma 1 si prevede che qualora un ente pubblico, o un organismo di diritto privato incaricato della gestione di un pubblico servizio, debba adottare una determinata misura per l'esecuzione della sentenza, il tribunale amministrativo o la corte amministrativa di appello, precedentemente chiamati a decidere in tal senso, prescrivono tale misura, fissando altresì un termine entro il quale l'esecuzione della stessa debba avvenire. Il comma 2 del medesimo articolo L. 8-2 aggiunge invece che, qualora un ente pubblico, o un organismo di diritto privato incaricato della gestione di un servizio pubblico, debba adottare un nuovo provvedimento, a seguito di una nuova fase istruttoria, il tribunale amministrativo o la corte amministrativa di appello, precedentemente chiamati a decidere in tal senso, stabiliscono che l'adozione del nuovo provvedimento debba avvenire entro un determinato termine[^9].

L'articolo L. 8-3 del codice dei tribunali amministrativi e delle corti amministrative di appello permette al giudice chiamato a decidere di accompagnare al potere ingiuntivo prescritto dall'articolo L. 8-2 la previsione di una penale, la cosiddetta _astreinte_, nell'ambito della stessa decisione[^9].

L'art. L. 8-4 prevede che, nel caso di mancata esecuzione della sentenza emessa dal tribunale amministrativo o della corte amministrativa di appello, la parte interessata all'ottemperanza può chiedere al giudice dello stesso tribunale o della stessa corte amministrativa di appello che ha pronunciato la decisione di assicurarne l'esecuzione. Il giudice potrà così definire le modalità di esecuzione, fissare un termine per l'esecuzione e stabilire una penale (_astreinte_), ferma restando la possibilità di rimettere la richiesta di esecuzione al Consiglio di Stato[^10].

Tuttavia oggi, venticinque anni dopo aver ottenuto la facoltà di ingiungere all'amministrazione l'esecuzione delle sentenze, il giudice amministrativo si dimostra normalmente molto prudente nell'esercizio di tale potere. Tale constatazione deriva dalla lettura di alcune ordinanze da esso pronunciate durante la pandemia da Covid-19, dalla cui lettura emerge che le circostanze eccezionali del momento, parallelamente al rafforzamento dei poteri normalmente attribuiti alle autorità esecutive, legittimavano un utilizzo più esteso del _pouvoir d'injonction_. In generale, si è notata da parte del giudice amministrativo una qualche reticenza nell'esplicitare il suo pieno potere ingiuntivo: sia esso o meno giuridicamente fondato, egli dimostra una sorta di autolimitazione quando si tratta di agire d'imperio[^11]. In particolare, quando pronuncia un'ingiunzione, si obbliga a non sostituire il suo apprezzamento a quello dell'amministrazione e cerca di non interferire con essa in presenza di poteri discrezionali. In questa prospettiva, il potere ingiuntivo che il giudice indirizza verso l'amministrazione è costantemente circoscritto, così come sono limitate le conseguenze giuridiche che ne derivano[^12]. 

## L'esecuzione delle sentenze del giudice amministrativo

L'amministrazione è tenuta a conformarsi spontaneamente alla sentenza pronunciata dal giudice amministrativo il quale talvolta indica anche come l'amministrazione stessa debba procedere in tal senso. Tuttavia, qualora invece l'amministrazione non ottemperi, o alla decisione del giudice segua solo un'esecuzione parziale, la parte interessata può agire secondo due modalità, a seconda che l'amministrazione sia stata condannata a versare una somma di denaro, oppure debba adottare un nuovo provvedimento a seguito della sentenza di annullamento di un atto amministrativo[^13].

Nel primo caso, se la domanda del privato verte unicamente sul versamento di una somma di denaro da parte dell'amministrazione, egli può attivare la _procédure de la contrainte au paiement_, chiamata anche _procédure du paiment forcé_[^14]che gli permetterà di ottenere il pagamento della somma dovuta, a condizione che la decisione del giudice sia divenuta definitiva, ne stabilisca precisamente l'ammontare e che l'amministrazione non abbia versato la somma entro il termine stabilito di due mesi dalla notifica della sentenza. La domanda, se il debitore è lo Stato, deve essere indirizzata al _Comptable public_, normalmente la Direzione Regionale delle Finanze Pubbliche, per ottenere il pagamento. Qualora invece il debitore sia un ente territoriale (regione, dipartimento o comune) o un'altra struttura pubblica (_établissement public_), occorre rivolgersi al Prefetto o all'autorità di tutela preposta, sollecitando l'erogazione d'ufficio della somma dovuta.

In tutti gli altri casi di inottemperanza da parte dell'amministrazione, il privato può richiedere al giudice l'esecuzione. In generale, tale richiesta al giudice non può essere presentata prima della scadenza del termine di tre mesi dalla notificazione della sentenza, ma può essere inoltrata entro un termine diverso nei casi seguenti:

1) qualora la sentenza stabilisca un termine preciso per l'esecuzione, la domanda non può che essere presentata entro tale termine;
2) se l'amministrazione rifiuta espressamente di conformarsi alla sentenza, non sussiste un termine per la richiesta al giudice;
3) nel caso di sentenza che stabilisca l'attuazione di misure urgenti, l'esecuzione può essere richiesta immediatamente.

Per l'esecuzione di una sentenza pronunciata da un tribunale amministrativo, la domanda di esecuzione dovrà essere presentata allo stesso tribunale che ha reso il giudizio e, se il giudizio è stato emesso da una corte amministrativa d'appello, occorrerà rivolgersi alla stessa corte.
Per l'esecuzione delle decisioni del Consiglio di Stato o di una giurisdizione amministrativa speciale (in particolare, la _Cour nationale du droit d'asile_), la domanda dovrà essere indirizzata alla delegazione all'esecuzione delle decisioni di giustizia della _section du rapport et des études du Conseil d'Etat_.
Nel caso in cui la domanda sia rivolta per errore ad un giudice non competente, questi la inoltrerà al giudice competente informando le parti[^15]. 

Per il privato, al fine di presentare la domanda di esecuzione, non è obbligatorio ricorrere all'assistenza di un avvocato. La domanda può essere inoltrata a mezzo dell'applicazione _Télérecours citoyens_, accessibile dal sito www.telerecours.fr , oppure a mezzo posta con raccomandata A/R alla giurisdizione competente, avendo cura di indicare la sentenza che si ritiene non ottemperata, le difficoltà che si riscontrano, le misure che si ritengono dover essere intraprese per rimediare alla situazione specifica e, contestualmente, richiedere la pronuncia di una _astreinte_ a carico dell'amministrazione renitente, volta ad indurre la medesima amministrazione ad eseguire quanto statuito dal giudice.

La procedura di esame della domanda di esecuzione si svolge in due fasi[^16]. Durante la prima fase, denominata _phase administrative_, entro un termine massimo di sei mesi, il presidente del tribunale amministrativo, della corte amministrativa di appello o della sezione di rapporto e di studi del Consiglio di Stato, promuove tutte le iniziative e le indagini necessarie ad assicurare l'esecuzione della sentenza da parte dell'amministrazione. Qualora rilevi che l'amministrazione abbia nel frattempo ottemperato o che la domanda sia infondata, procederà all'archiviazione dandone comunicazione alle parti.

La seconda fase, la _phase juridictionelle_, può essere avviata sia su iniziativa della giurisdizione competente, quando il presidente ritenga sia necessario prescrivere determinate misure di esecuzione, ad esempio la pronuncia di una _astreinte_, oppure se la domanda di esecuzione non è stata soddisfatta entro il termine di sei mesi, sia su iniziativa di parte, qualora venga impugnata l'archiviazione entro il termine di un mese dalla sua notifica. Tale impugnazione dovrà essere proposta alla _section du contentieux_ del Consiglio di Stato. La _phase juridictionelle_ può sfociare nella pronuncia di un'ingiunzione all'amministrazione, accompagnata da una _astreinte_, se il giudice ritiene che la sentenza sia rimasta inadempiuta. L'ingiunzione consiste nell'imporre all'amministrazione di adottare un determinato provvedimento o di riesaminarne la spettanza entro un termine fissato dal medesimo giudice, mentre l'_astreinte_ consiste in una penale stabilita a carico dell'amministrazione, il cui ammontare è suscettibile di aumentare fin tanto che l'inottemperanza persiste. Tuttavia, qualora il presidente della giurisdizione competente ritenga che le cautele adoperate siano suscettibili di permettere l'esecuzione della sentenza a breve termine può stabilire, dandone previa informazione alle parti, che l'avvio della procedura giudiziale abbia luogo solo una volta scaduto un termine supplementare di quattro mesi[^17].

## L'_astreinte_

Il sistema francese di giustizia amministrativa è quello che più si avvicina al nostro per tradizione giuridica, ma, sotto il profilo dell'esecuzione della sentenza amministrativa, esso presenta, nella sostanza, maggiori punti di convergenza con quello tedesco, sia per quanto attiene al raffronto tra il _pouvoir d'injonction_ e i poteri direttivi di cui al _Verpflichtungsurteil_ ovvero al _Folgenbeseitigungsurteil_, sia per quanto riguarda le misure di coazione indiretta volte a piegare la resistenza dell'amministrazione inottemperante e cioè le _astreintes_ rispetto allo _Zwangsgeld_, con il naturale corollario, comune ad entrambi i sistemi, di un rigoroso recepimento del principio della separazione dei poteri[^18].

La legge di riforma del contenzioso amministrativo 95-125 dell'8 febbraio 1995 ridefinisce la disciplina sull'esecuzione del giudicato amministrativo, ribaltando in primo luogo il principio, sino ad allora mai scalfito, secondo cui il giudice amministrativo, in virtù dell'art. 13 della legge rivoluzionaria 16-24 agosto 1790 e, in generale, della separazione dei poteri, non poteva ordinare un _facere_ o un _non facere_ alla pubblica autorità e, in secondo luogo, ampliava il potere di _astreinte_, prima attribuito in via esclusiva al _Conseil d'Etat_ ed esercitabile anche _ex officio_[^19], con la devoluzione dello stesso anche ai tribunali e alle corti di appello.

L'_astreinte_, quale principale mezzo di coercizione indiretta, è uno strumento a carattere esclusivamente patrimoniale che ha lo scopo di incentivare l'esecuzione di una sentenza di condanna, attraverso la previsione di una sanzione pecuniaria che la parte inadempiente dovrà versare a favore del creditore vittorioso in giudizio[^20]. Le prime applicazioni dei mezzi di esecuzione indiretta si rinvengono nel diritto romano classico secondo cui, nei casi di condanna a rilasciare un fondo o a realizzare un _opus_, si stabiliva che il soccombente avrebbe dovuto, in difetto, pagare una somma pari ad una multa del valore del fondo o dell'opera da realizzare. Viceversa, in epoca medioevale, l'applicazione degli strumenti di induzione all'adempimento era circoscritta ai casi in cui l'interesse del creditore non potesse essere soddisfatto attraverso l'esperimento dell'esecuzione diretta per cui era necessaria la partecipazione del debitore. In Francia, l'applicazione dell'_astreinte_ è stata per la prima volta formalizzata da una sentenza del Tribunale di Cray del 1811, mediante la quale il soccombente veniva condannato a "compiere una pubblica ritrattazione sotto pena di dover pagare tre franchi per ogni giorno di ritardo nell'adempimento". L'_astreinte_ era di conseguenza strutturata come una pena privata, non avente il fine di riparare un pregiudizio, ma quello di riparare una disobbedienza. La legge n. 626 del 5 luglio 1972 ha qualificato l'_astreinte_ come sanzione oggetto di condanna accessoria, il cui adempimento non estingue l'obbligazione principale, motivo per cui il soccombente può essere condannato a corrispondere un determinato importo al creditore vittorioso indipendentemente e in aggiunta al risarcimento del danno, stante la cumulabilità della misura reintegrativa con quella sanzionatoria.

Nell'ordinamento francese, al pari di quello romano, l'_astreinte_ è comminabile per indurre il soccombente ad eseguire ogni sentenza di condanna, non rilevando che la condotta ordinata sia infungibile. Da ciò discende che tale strumento è costruito come mezzo sanzionatorio che giustifica un trasferimento di ricchezza dalla parte inadempiente al creditore vittorioso e che, in ossequio alla sua natura meramente compulsorio-retributiva, mira a "punire" l'inosservanza di ogni tipo di sentenza di condanna, indipendentemente dalla fungibilità della prestazione ordinata dal giudice. Come ulteriore conseguenza, si ha la possibilità di concorso tra due distinte procedure esecutive, una per l'_astreinte_ e l'altra per l'esecuzione forzata della prestazione originaria.

Il d.Lgs. n. 104 del 2 luglio 2010, ha introdotto anche nel processo amministrativo italiano l'istituto dell'_astreinte_, sia pure con talune rilevanti differenze rispetto al modello francese. L'art. 114, comma 4, lett. _e)_, c.p.a. attribuisce al giudice amministrativo il potere di fissare "la somma di denaro dovuta dal resistente per ogni violazione o inosservanza successiva, ovvero per ogni ritardo nell'esecuzione del giudicato". A differenza dell'ordinamento francese, in Italia l'_astreinte_ può essere irrogato solo in sede di ottemperanza e non anche di merito: da ciò discende che nel processo amministrativo italiano la misura coercitiva non si configura come sanzione ad esecuzione differita, destinata a divenire attuale se ed in quanto l'amministrazione non esegua l'ordine contenuto nella sentenza di merito, ma presuppone che l'inadempimento del debitore sia già stato accertato dal giudice dell'ottemperanza.

Il comma 4, lett. _e)_ contempla inoltre due requisiti negativi, ovvero che il provvedimento di condanna alla misura coercitiva non sia "manifestamente iniquo" e che non ricorrano "ragioni ostative". L'art. 114 c.p.a. però tace sia sui parametri in base ai quali calcolare il _quantum_ della sanzione, sia sui _genera_ di condotte che possono essere assistiti dall'_astreinte_. Dottrina e  giurisprudenza hanno dunque avuto il compito di chiarirne il perimetro applicativo principalmente con due orientamenti, tra loro distinti in base alla ricostruzione della _ratio_, nonché in base all'autonomia annessa all'istituto di diritto amministrativo rispetto alla generale previsione di _astreinte_ prevista nel codice di procedura civile. L'indirizzo dottrinario accolto dalla giurisprudenza maggioritaria sostiene che, in termini di _ratio_, nulla osta all'applicazione delle misure coercitive anche al di fuori del tradizionale perimetro degli obblighi infungibili. In particolare, finalità dell'_astreinte_ sarebbe quella di sanzionare la mancata conformazione del soccombente all'ordine del giudice, non rilevando in chiave strutturale il _genus_ della condotta rimasta inadempiuta, analogamente a quanto è previsto nell'ordinamento francese. L'Adunanza Plenaria del Consiglio di Stato, con sentenza n. 15 del 25 giugno 2014, ha condiviso tale interpretazione estensiva, ponendo in rilievo un argomento di diritto comparato che, prendendo a modello il sistema francese, rileva che l'_astreinte_ si caratterizza per un'indiscussa funzione sanzionatoria, essendo finalisticamente orientato a costituire una pena per la disobbedienza alla statuizione giudiziaria, anziché un risarcimento per il pregiudizio sofferto a causa di tale inottemperanza.  Viene quindi in rilievo l'argomento equitativo, in virtù del quale, essendo le penalità di mora una pena e non una forma di risarcimento, non sussiste un'inammissibile doppia riparazione di un unico danno, ma l'aggiunta di una misura sanzionatoria ad una tutela risarcitoria. L'Adunanza Plenaria precisa che la funzione deterrente e general-preventiva  delle penalità di mora verrebbe frustrata dalla mancata erogazione della tutela ove vi sia già stato o possa essere assicurato un integrale risarcimento. Il legislatore, recependo l'orientamento fatto proprio dall'Adunanza Plenaria, ha novellato l'art. 114, comma 4, lett. _e)_, c.p.a. aggiungendo con la legge n. 208 del 28 dicembre 2015 un ulteriore periodo che stabilisce che "nei giudizi di ottemperanza aventi ad oggetto il pagamento di somme di denaro, la penalità di mora di cui al primo periodo decorre dal giorno della comunicazione o notificazione dell'ordine di pagamento disposto nella sentenza di ottemperanza; detta penalità non può considerarsi manifestamente iniqua quando è stabilita in misura pari agli interessi legali".

Infine, l'art. 114, comma 4, lett. _e)_ c.p.a., in considerazione della specialità del debitore pubblico, con specifico riferimento alle difficoltà nell'adempimento collegate a vincoli normativi e di bilancio, allo stato della finanza pubblica e alla rilevanza di specifici interessi pubblici, ha aggiunto al limite negativo della manifesta iniquità quello della sussistenza di "altre ragioni ostative"[^21].

## Gli strumenti di prevenzione dell'inottemperanza della Pubblica Amministrazione

Accanto alle vere e proprie misure coattive fin qui esaminate, ve ne sono altre di minore impatto quali il cosiddetto _système d'aide à l'exécution_ e il _mediateur de la Republique_, le cui funzioni, dal 2011, sono state attribuite al _Défenseur des droits_.

Per quanto riguarda il _système d'aide à l'exécution_, al fine di prevenire un'inottemperanza o un'esecuzione incompleta od erronea, nonché di pungolare l'amministrazione ad adempiere gli obblighi discendenti dal giudicato, il ricorrente vittorioso può, attraverso un'apposita domanda, chiedere chiarimenti in ordine alla modalità con le quali le autorità soccombenti devono conformarsi al giudicato ai tribunali amministrativi e alle corti amministrative d'appello, per quel che attiene all'esecuzione delle loro decisioni[^22], nonché al Consiglio di Stato e, segnatamente, alla _Section du rapport et des études_, relativamente all'esecuzione delle sue pronunce oltre a quelle promananti dalle giurisdizioni speciali[^23].

I tribunali e le corti d'appello vengono interessate della questione, nella persona del loro presidente o del relatore che viene per l'occasione designato. Il Consiglio di Stato riceve invece i reclami nei confronti delle amministrazioni inadempienti e interviene per mezzo della sezione _du rapport et des études_, affinché l'autorità competente ottemperi al giudicato. In quest'ultimo caso, non è necessario né il ministero di un difensore, né attendere il decorso di un termine dilatorio, di regola di almeno tre mesi, quando si tratti di dare esecuzione ad una decisione involgente misure urgenti, ovvero nei casi di rifiuto esplicito ad adempiere. Inoltre, in giurisprudenza si propende per l'inoppugnabilità in sede contenziosa di un eventuale rifiuto opposto dal presidente della _section du rapport et des études_ alla richiesta di _aide à l'exécution_[^24].

Il _mediateur de la Republique_ era una figura istituita con la legge del 3 gennaio 1973 (art. 11, al. 2) e succ. mod., alla quale veniva attribuito il compito di invitare l'organo inadempiente a conformarsi al giudicato entro un termine dal medesimo fissato, pena la diffusione della notizia del biasimevole comportamento tenuto nella fattispecie dall'amministrazione, attraverso una relazione da pubblicarsi sul cosiddetto _Journal officiel ("l'inexécution du jugement fera l'objet de sa part d'un rapport spécial, publié au journal officiel")_. In definitiva, si trattava di un mezzo di pressione morale, volto a far leva sulla minaccia di pubblicità della vicenda. Nel 1994 il _mediateur_ aveva redatto per la prima volta un rapporto speciale su di un caso di persistente inottemperanza (_Rapport du 20 septembre 1994, JO 14 octobre, p. 14588_), peraltro ancora in atto al momento del rapporto, relativamente all'inesecuzione di una sentenza del Tribunale amministrativo di Versailles del 22 giugno 1993 che aveva condannato il comune di Mennecy ad erogare lo stipendio dovuto ad un suo impiegato[^25].  













<!--- {{{ NOTE: ////////////////////////////////////////// --->

[^1]: Termine francese, utilizzato sia in Francia che in Italia, che significa _corrogare_, nel senso di chiedere una giornata di lavoro. Nel Medioevo, la _corvée_ indicava un'imposta, poi abolita durante la rivoluzione, che veniva richiesta dal signore ai suoi servi, da estinguere con un certo numero di giornate di lavoro - Cfr. _Portal Français, 100 mots du trésor FR - la corvée_ di Agnes Dijaux. Nella Francia dell'_Ancien régime_, il termine indicava le giornate di lavoro che i sudditi dovevano al re per la manutenzione delle strade pubbliche - Cfr. _Treccani.it_, Enciclopedia, dizionario di storia (2010).
[^2]: Cfr. il decreto 16 agosto 1790 sull'ordinamento giudiziario, in ALDO TRAVI, _Lezioni di giustizia amministrativa_, Torino, 2019, 8, 9: "Le funzioni giurisdizionali sono distinte e rimangono sempre separate dalle funzioni amministrative. I giudici non potranno, sotto pena di prevaricazione, interferire in qualunque modo sulle operazioni dei corpi amministrativi, né citare avanti a sé gli amministratori a motivo dell'esercizio delle loro funzioni".
[^3]: ALDO TRAVI, _Lezioni di giustizia amministrativa_, Torino, 2019, 9.
[^4]: M. HAURIOU, Précis de droit administratif, Paris, 1933, 13 ss.
[^5]: ALDO TRAVI, _Lezioni di giustizia amministrativa_, Torino, 2019, 11.
[^6]: Cfr. https://www.vie-publique.fr/fiches/20284-justice-administrative-origines-role-et-specificites
[^7]: Tre sono i gradi della giurisdizione amministrativa francese: i tribunali amministrativi (_tribunaux administratifs_), le corti amministrative d'Appello (_courts administratives d'Appel_) e il Consiglio di Stato, Cfr. https://www.justice.gouv.fr/organisation-de-la-justice-10031/lordre-administratif-10034/
[^8]:  Cfr. _"juridictions placées au sommet de chacun des deux ordres de juridiction reconnus par la Constitution"_, _Décision du Conseil constitutionnel n° 2009-595 DC du 3 décembre 2009_, § 3, in https://www.conseil-constitutionnel.fr/actualites/communique/decision-n-2009-594-dc-du-3-decembre-2009-communique-de-presse#:~:text=Le%203%20d%C3%A9cembre%202009%2C%20par,portant%20diverses%20dispositions%20relatives%20aux
[^9]: Cfr. _Article L. 8-2 du code des tribunaux administratifs et des cours administratives d'appel_ in https://www.senat.fr/rap/l98-380/l98-3805.html L'art. L. 8-2 utilizza testualmente i termini di _"jugement"_ e di _"arrêt"_, con cui rispettivamente si intendono le sentenze emesse dai tribunali amministrativi e le sentenze dei gradi successivi di giurisdizione, c.d. _Hautes jurisdictions_ o _jurisdictions souvraines_, Cfr. https://juripredis.com/la-jurisprudence-dossier/comment-definir-la-jurisprudence/la-difference-entre-un-arret-et-une-decision/
[^9]: Cfr. art. L. 8-3 del _code des tribunaux administratifs et des cours administratives d'appel_ in https://www.senat.fr/rap/l98-380/l98-3805.html
[^10]: Cfr. art. L. 8-4 del _code des tribunaux administratifs et des cours administratives d'appel_ in https://www.senat.fr/rap/l98-380/l98-3805.html
[^11]: Cfr. Dupre de Boulois X, _« Le référé-liberté pour autrui »_, AJDA 2013, p. 2137
[^12]: Cfr. https://www.actu-juridique.fr/administratif/le-pouvoir-dinjonction-du-juge-administratif-revisite-par-les-circonstances-exceptionnelles-de-la-crise-sanitaire-du-covid-19/
[^13]: Cfr. _Qu'est-ce que l'exécution des décisions?_ in _L'exécution des décisions du Juge administratif_  http://paris.cour-administrative-appel.fr/Demarches-procedures/Les-fiches-pratiques-de-la-justice-administrative 
[^14]: Tradotto letteralmente come procedura di costrizione al pagamento, anche chiamata procedura di pagamento forzato.
[^15]: Cfr. _Comment faire exécuter les décisions rendues par le juge administratif?_ in _L'exécution des décisions du juge administratif_ http://paris.cour-administrative-appel.fr/Demarches-procedures/Les-fiches-pratiques-de-la-justice-administrative
[^16]: Cfr. _Comment se déroule l'examen de ma demande d'exécution?_ in _L'exécution des décisions du juge administratif_ http://paris.cour-administrative-appel.fr/Demarches-procedures/Les-fiches-pratiques-de-la-justice-administrative
[^17]: Cfr. _Que faire lorsque l'Administration n'exécute pas le jugement d'un tribunal administratif ou l'arrêt d'une cour d'appel?_ in http://paris.tribunal-administratif.fr/Demarches-procedures/L-execution-des-decisions-du-juge-administratif
[^18]: Osserva D. DE PRETIS, _Il processo amministrativo in Europa_, cit., 84, che il problema dell'esecuzione della sentenza amministrativa risiede, nell'ordinamento francese così come in altri ordinamenti continentali, nella difficile coesistenza tra la riserva amministrativa del potere di rinnovare l'attività provvedimentale a seguito della decisione del giudice e la garanzia dell'effettività della tutela giurisdizionale e quindi dell'esecuzione delle statuizioni giudiziali.
[^19]: La prima applicazione _ex officio_ di un'_astreinte_ si deve a CE 28 maggio 2001 (_Bandesapt_), in _Rec. Lebon 251_, nonché in _DA_ 2001, n. 176, con la quale lo Stato veniva condannato al pagamento di una sanzione pecuniaria di 10.000 franchi al giorno, per la mancata ottemperanza da parte del governo francese all'obbligo di emanare un regolamento come risultante da un decreto del 30 dicembre 1998.
[^20]: Come da definizione data da FRANCESCO M. CARALLI, nell'articolo _Il nuovo giudizio di ottemperanza, con particolare riguardo alle astreintes_, in Italiappalti.it, 2017, 4.
[^21]: FRANCESCO M. CARALLI, _Il nuovo giudizio di ottemperanza, con particolare riguardo alle astreintes_, in Italiappalti.it, 2017, 11.
[^22]: Cfr. Art. 12, decreto n. 831 del 3 luglio 1995 - _CJA_, art. R 921-5.
[^23]: Cfr. Art. 59, decreto n. 766 del 30 luglio 1963 e succ. mod. - _CJA_, art. R931-1 _et_ 2.
[^24]: R. CHAPUS, _Droit du contentieux administratif_, 12 ed., Paris, 2006, 1132.
[^25]: R. CHAPUS, _Droit du contentieux adminisratif_, 12 ed., Paris, 2006, 1135.















<!--- }}} //////////////////////////////////////////////// --->



<!--- {{{TODO: index.3 -------------------------------------

- La genesi del droit administratif
- Dalla “Giustizia ritenuta” alla “Giustizia delegata” – Il Conseil d’Etat
- Il pouvoir d’injonction del g.a.
- L’esecuzione delle sentenze del g.a.
- L’astreinte
- Gli strumenti di prevenzione dell’inottemperanza della P.A.

}}} ------------------------------------------------------- ---> 

