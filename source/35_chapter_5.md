# Il sistema spagnolo

## L'evoluzione dell'organizzazione della giustizia amministrativa

Il sistema di giustizia amministrativa è stato introdotto in Spagna nel 1845, sulla base del modello francese di giustizia "ritenuta", esercitata da organi amministrativi quali i consigli provinciali e la sezione speciale contenziosa del Consiglio regio, poi divenuto Consiglio di Stato. Con la legge Santamaria de Paredes del 1888 si determina il passaggio dal sistema di giustizia "ritenuta" al sistema di giustizia "delegata", indipendente dall'esecutivo; la giustizia amministrativa viene attribuita ai tribunali provinciali e al tribunale amministrativo, costituito ora nel Consiglio di Stato. Con la riforma del 1904, il tribunale amministrativo passa al tribunale supremo, nella cui composizione dominano i cinque membri di provenienza giudiziaria, a fronte di tre membri scelti fra i funzionari dell'alta amministrazione. I tribunali provinciali conoscono dei ricorsi contro i provvedimenti dell'amministrazione comunale e provinciale, mentre il tribunale amministrativo è competente sia per gli appelli delle sentenze di prima istanza, sia in unica istanza nei giudizi contro l'amministrazione dello Stato. Nel diritto spagnolo, malgrado l'importazione dalla Francia del sistema di giustizia amministrativa, non ha mai trovato applicazione la distinzione fra giurisdizione ordinaria e giurisdizione amministrativa e concretamente, ai fini della tutela, non si è resa necessaria la distinzione fra diritto soggettivo e interesse legittimo. Fino alla Costituzione del 1978, tali situazioni, riferite a controversie con la pubblica amministrazione, davano luogo a un diverso grado di legittimazione, ma sempre innanzi ai tribunali amministrativi: erano eccezionali i casi di competenza della giustizia ordinaria che si aveva quando la legge stabiliva la sottomissione dell'autorità amministrativa al diritto privato, ad esempio per i contratti da essa stipulati in ambito privato o nei contratti di lavoro dei pubblici dipendenti.

Con il movimento di riforma degli anni '50 del Novecento, conseguenza dei tentativi del franchismo di raggiungere l'appoggio delle grandi potenze mondiali, si modifica anche la legge relativa alla giustizia amministrativa. Con la "_Ley de la Jurisdicción Contencioso-Administrativa_" (LJCA) del 27 dicembre 1956, la giustizia amministrativa diviene definitivamente una giustizia giudiziaria e specializzata nel controllo giuridico delle pubbliche amministrazioni, nel cui ambito i giudici operano con le medesime attribuzioni che spettano ai giudici in materia civile, del lavoro e penale. La LJCA costituisce nelle udienze territoriali, corrispondenti a tribunali per le varie province, una sala del contenzioso amministrativo che si compone di tre giudici, uno dei quali specializzato in diritto amministrativo. Le udienze territoriali conoscono della legittimità dei provvedimenti dell'amministrazione locale e dell'amministrazione periferica dello Stato. Nel tribunale supremo si creano le sale del contenzioso-amministrativo (terza, quarta e quinta), composte da giudici la cui provenienza determina l'identificazione di tre gruppi: un terzo dei componenti provengono dalla carriera giudiziaria ordinaria, un terzo è designato tra i magistrati specializzati in diritto amministrativo e l'ultimo terzo fra giuristi di meriti rilevanti. Le sale del tribunale supremo svolgono la loro competenza in unica istanza contro i provvedimenti dell'amministrazione dello Stato, a eccezione dell'amministrazione periferica e in appello contro le sentenze delle udienze territoriali.
Se al momento dell'approvazione della legge del 1956 il numero di cause devolute alla giustizia amministrativa era relativamente basso, negli anni '70, si assiste a una saturazione: soprattutto per quanto riguarda il tribunale supremo, i ritardi nella gestione delle controversie diventano cronici e in costante incremento. Le riforme saranno quindi d'ora in poi indirizzate a contenere tale saturazione con l'ampliamento delle competenze delle udienze territoriali relative ai provvedimenti dell'amministrazione dello Stato, la creazione dell'udienza nazionale, la soppressione dell'appello contro le sentenze delle udienze territoriali e dell'udienza nazionale, in modo tale che il tribunale supremo divenga così una corte di cassazione.

## La legge riformatrice n. 29/1998

La nuova _Ley de la Jurisdicción Contencioso-Administrativa_ (LJCA) n. 29 del 13 luglio 1998 ha introdotto importanti riforme nell'organizzazione della giustizia amministrativa. Il sistema spagnolo risulta ora strutturato sostanzialmente in tre gradi di giudizio ed ha alla sua base organi monocratici quali i giudici provinciali e i giudici centrali, costituiti da magistrati della carriera giudiziaria ordinaria. Le principali attribuzioni dei primi sono riferite alle liti relative all'amministrazione locale, regionale e periferica dello Stato, mentre afferiscono ai giudici centrali principalmente le controversie con l'amministrazione centrale dello Stato in materia di personale. Le udienze territoriali sono state trasformate nei tribunali superiori di giustizia delle comunità autonome che sono organi collegiali costituiti da magistrati professionali. Ogni tribunale ha una sala del contenzioso amministrativo, salvo quello dell'Andalusia che ne ha tre e quelli delle Canarie e di Castiglia-Leone che ne hanno due. Ciascuna sala, a sua volta, può avere una o più sezioni, ad esempio nella sala di Madrid arrivano a un numero di nove. I tribunali superiori di giustizia conoscono delle liti che non sono state conferite agli altri organi della giustizia amministrativa e degli appelli e delle revisioni delle sentenze dei giudici provinciali.
Anche l'udienza nazionale è un organo collegiale e la sua sala del contenzioso amministrativo è costituita da otto sezioni. Si occupa delle controversie relative all'amministrazione dello Stato, fatta eccezione per quelle di competenza dei giudici centrali, e conosce degli appelli e della revisione delle sentenze dei giudici centrali. Al momento della sua creazione nel 1977, l'udienza nazionale era stata vista in dottrina come la trasformazione del vecchio tribunale di ordine pubblico del franchismo ma, attualmente, è chiara manifestazione del criterio di parità fra l'organo amministrativo controllato e l'organo giudiziario di controllo.
Vi è infine il tribunale supremo, anch'esso organo collegiale, costituito da magistrati scelti sempre attraverso procedure che ne garantiscono l'imparzialità e l'idoneità. La sala terza è quella competente nella materia contenzioso amministrativa ed è composta da sette sezioni. Le principali attribuzioni si riferiscono, in unica istanza, ai litigi relativi all'attività amministrativa dei più alti livelli dell'amministrazione dello Stato e degli organi costituzionali. La sala terza conosce inoltre della cassazione e della revisione delle sentenze dei tribunali superiori e dell'udienza nazionale.

## La jurisdicción contencioso-administrativa

Con la promulgazione della Costituzione del 1978 viene sancito all'art. 24 il diritto di ogni individuo a ottenere la tutela effettiva dai giudici e dai tribunali nell'esercizio dei loro diritti e interessi legittimi, senza che in nessun caso possa prodursi una mancanza di difesa. All'art. 117, c. 3, si stabilisce che l'esercizio della potestà giurisdizionale in ogni tipo di processo, giudicando e facendo eseguire il giudicato, spetta esclusivamente ai giudici e ai tribunali determinati dalle leggi, mentre l'art. 118 obbliga a ottemperare alle sentenze e alle altre risoluzioni definitive dei giudici e dei tribunali, così come di prestare la collaborazione richiesta dagli stessi nel corso del processo e nell'esecuzione delle decisioni. E' però all'art. 103, c.1, che si dichiara la piena sottomissione della pubblica amministrazione alla legge e al diritto, cosa che comporta la sottomissione al giudice come strumento inevitabile del diritto[^501]. La giurisprudenza costituzionale ha presto esteso tutte queste garanzie alla giurisdizione contenzioso-amministrativa e le ha ribadite in seguito in numerose occasioni e oggi, l'art. 103 della LJCA, n. 29/1998 contiene nei suoi primi tre commi la traduzione dei medesimi principi costituzionali, attribuendo ai tribunali e i giudici della giurisdizione contenzioso-amministrativa il potere di eseguire le sentenze e le altre risoluzioni giudiziali[^502]. In tal modo si chiude normativamente un ciclo storico che vede la sparizione dell'antico privilegio dell'amministrazione di far eseguire le sentenze e ciò costituisce una delle novità più rilevanti introdotte dalla legge processuale amministrativa in vigore.

Il c. 2 dell'art. 103 LJCA impone l'obbligo alle parti di conformarsi a quanto stabilito nella sentenza. Amministrazione e amministrato nel processo contenzioso-amministrativo si trovano in condizioni di parità e tale parità si riverbera anche nel momento dell'esecuzione della sentenza: certamente la posizione singolare dell'amministrazione modulerà gli effetti del processo esecutivo, ma ora è mutata in modo sostanziale, in quanto la stessa non potrà più sottrarsi all'obbligo di ottemperare al contenuto della sentenza così come stabilito dal giudice.  Il c. 3 dell'art. 103 LJCA stabilisce che tutti i soggetti, pubblici e privati, debbono prestare la collaborazione richiesta dai giudici e dai tribunali per la completa esecuzione del giudicato, pertanto, l'amministrazione che agisce in funzione di tale dovere di collaborazione non opera nell'ambito delle sue prerogative di autorità amministrativa, ma i suoi atti sono riconducibili al potere del giudice di utilizzare strumentalmente l'amministrazione per l'esercizio della sua funzione giurisdizionale: il ruolo di quest'ultima sarà quindi quello di collaboratore alla realizzazione del dovere imposto dalla legge nell'ambito del processo di esecuzione. Allo stesso tempo, la LJCA prevede la nullità assoluta di tutti gli atti e disposizioni dell'amministrazione che hanno come obiettivo l'elusione del giudicato; nullità che sarà dichiarata dal giudice attraverso un processo incidentale di esecuzione[^503].

Ai fini dell'esecuzione della sentenza da parte dell'amministrazione, è stabilito un termine di due mesi, decorso il quale potrà darsi avvio all'esecuzione forzata, ai sensi dell'art. 104, c. 2, LJCA. E' prevista sia l'esecuzione diretta, attraverso i mezzi propri dell'amministrazione, sia indiretta, richiedendo l'intervento di altre autorità o agenti pubblici, il cui costo sarà a carico della stessa amministrazione condannata. Vi è una procedura di esecuzione più agile e rapida delle sentenze che condannino l'amministrazione al pagamento di una somma in denaro e, qualora si renda necessaria una modifica dell'importo, la legge concede un termine di tre mesi per provvedere. E' altresì permessa la compensazione dei debiti. Riguardo ai mezzi esecutivi, la legge non prevede alcuna distinzione a seconda del tipo di pretesa esercitata, sia che si riferisca al mero annullamento di un provvedimento, al ripristino della situazione giuridica iniziale, all'inerzia dell'amministrazione o contro le vie di fatto ad essa imputabili. Tutte queste pretese possono essere fatte valere allo stesso modo ai fini dell'esecuzione coattiva in presenza di apposita sentenza del giudice competente.

A grandi linee, potremmo così riassumere il sistema di esecuzione delle sentenze implementato dalla LJCA n. 29/1998:

a) una volta pronunciata la sentenza, se ne comunica il dispositivo entro dieci giorni all'amministrazione che ha compiuto l'attività oggetto del ricorso, affinché ne porti a compimento gli effetti e metta in pratica quanto da esso stabilito. Dal canto suo l'amministrazione, entro un ulteriore termine di dieci giorni, dovrà confermarne la ricezione e indicare l'organo che vi dovrà ottemperare[^504];

b) qualora siano decorsi due mesi dalla notifica della sentenza o dal termine fissato per la sua esecuzione, le parti coinvolte e le persone interessate potranno avviarne l'esecuzione forzata[^505];

c) se la sentenza condanna l'amministrazione a realizzare una data attività o ad adottare un determinato atto o provvedimento, l'organo giudiziario potrà far eseguire la sentenza sia direttamente, sia indirettamente, nel rispetto delle procedure stabilite, e adotterà le misure necessarie affinché il dispositivo in essa contenuto acquisisca l'efficacia dovuta in relazione all'atto o provvedimento omesso dall'amministrazione, determinandone altresì il contenuto in sostituzione di quest'ultima[^506].

d) decorsi i termini stabiliti per l'esecuzione della sentenza senza che l'amministrazione abbia provveduto, il giudice o l'organo giurisdizionale, sentite le parti, adotta le misure necessarie al conseguimento di quanto stabilito, potendo, con apposito preavviso, imporre il pagamento di una penale di importo variabile da centocinquanta a millecinquecento Euro alle autorità, ai funzionari od agenti che non ottemperino alle prescrizioni. Tale penale, a titolo di sanzione, può essere reiterata fino alla completa esecuzione della sentenza, ferme restando le altre responsabilità patrimoniali che dovessero insorgere[^507].

## Il _Defensor del Pueblo_

L'art. 54 della Costituzione spagnola prevede, nell'ambito delle garanzie e delle libertà fondamentali di tutti gli individui, la figura del _Defensor del Pueblo_ (Difensore del Popolo), una sorta di difensore civico le cui attribuzioni però lo rendono più paragonabile agli ombudsman britannici.
Il _Defensor del Pueblo_ è l'Alto Commissario delle _Cortes Generales_, incaricato di difendere i diritti fondamentali e le libertà pubbliche dei cittadini vigilando sull'attività delle pubbliche amministrazioni spagnole.
E' eletto dal Congresso dei Deputati e dal Senato, a maggioranza dei tre quinti. Il suo mandato dura cinque anni, è indipendente dagli ordini e dalle istruzioni di qualsiasi altra autorità, svolge le proprie funzioni con imparzialità e autonomia, secondo propri criteri e godendo ​​dell'inviolabilità e dell'immunità nell'esercizio della sua carica. Qualsiasi cittadino può rivolgersi al _Defensor del Pueblo_ e richiedere il suo intervento che è gratuito per indagare su qualsiasi presunta azione irregolare della Pubblica Amministrazione o dei suoi agenti. Può anche intervenire d'ufficio nei casi pervenuti alla sua attenzione, anche se non è stata sporta denuncia.
Il _Defensor del Pueblo_ riferisce della sua gestione alle Cortes Generali in una relazione annuale e può presentare relazioni monografiche su questioni che considera gravi, urgenti o che richiedono una particolare attenzione[^508].

I reclami possono essere presentati individualmente o collettivamente, quando i cittadini ritengono che l'azione di un'amministrazione (centrale, regionale o locale) o di un ente erogatore di pubblico servizio abbia violato i loro diritti. I cittadini possono anche chiedere al _Defensor del Pueblo_ di presentare ricorso per incostituzionalità e per ricevere tutela dinanzi alla Corte costituzionale. Nel caso in cui il _Defensor del Pueblo_ non possa indagare su un ricorso perché non rientrante nella competenza, invia una lettera al cittadino spiegandone i motivi. Quando invece ritiene possibile il suo intervento, fornisce l'assistenza adeguata al caso specifico, monitorando ogni violazione di diritti e può agire d'ufficio, aprendo procedimenti o consultazioni senza indugi. Sebbene egli non possa annullare o modificare gli atti o le deliberazioni delle pubbliche amministrazioni, nel caso in cui accerti che dei diritti fondamentali siano stati violati, la sua missione sarà quella di convincere l'amministrazione ad adottare le misure più idonee per porre rimedio alle violazioni. Qualsiasi individuo o persona giuridica può presentare istanza al _Defensor del Pueblo_ gratuitamente, senza la necessità di ricorrere al patrocinio di un legale. La denuncia o richiesta di assistenza può essere presentata via internet tramite l'apposito sito dedicato, per posta ordinaria o di persona, rivolgendosi agli uffici dedicati ai servizi per il cittadino. La stessa denuncia o istanza dovrà essere accuratamente motivata e corredata di qualsiasi documento o prova pertinente alla questione da trattare.

Il _Defensor del Pueblo_ non può intervenire nelle controversie tra cittadini e società private, laddove cioè la Pubblica Amministrazione non sia parte in causa, quando sia trascorso più di un anno dal momento in cui si sia venuti a conoscenza dei fatti o delle circostanze oggetto d'esame, in presenza di una denuncia anonima o di un reclamo per il quale non siano specificati i motivi, in caso di accertata malafede nella presentazione dell'istanza, denuncia o reclamo, quando dalla trattazione del ricorso possa derivare pregiudizio per i diritti di terzi e, infine, in caso di disaccordo con il dispositivo di una sentenza o quando la decisione sulla controversia sia ancora pendente innanzi ad un tribunale[^509].

<!--- {{{ NOTE: ////////////////////////////////////////// --->
[^501]: §§ E. Garcìa De Enterrìa y T. R. Fernandez, _Curso de Derecho Administrativo_, t. II, Civitas, Madrid, 1999, 650.
[^502]: Cfr. art. 103, c. 1, LJCA.
[^503]: Cfr. art. 109, c. 1, LJCA. L'_Incidente de ejecución_ è il processo incidentale di trattazione di tutte le questioni che, senza contraddire il contenuto della sentenza, sorgono e sono correlate all'esecuzione della medesima.
[^504]: Cfr. art. 104, c. 1, LJCA.
[^505]: Cfr. art. 104, c. 2 e 3, LJCA.
[^506]: Cfr. art. 108, c. 1, LJCA.
[^507]: Cfr. art. 112, LJCA.
[^508]: §§ Cfr. https://www.defensordelpueblo.es/el-defensor/que-es-el-defensor/
[^509]: §§ Cfr. https://www.defensordelpueblo.es/el-defensor/como-te-podemos-ayudar/

<!--- }}} //////////////////////////////////////////////// --->

<!--- {{{TODO: index.3 -------------------------------------

- L'evoluzione dell'organizzazione della giustizia amministrativa
- La legge riformatrice n. 29/1988
- La Jurisdiccion Contencioso Administrativa
- Il _Defensor del pueblo_ 

}}} ------------------------------------------------------- --->
