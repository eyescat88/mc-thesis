# Conclusioni

Ancor prima del "giusto processo", l'art. 1 del nostro c.p.a. enuncia il fondamentale principio secondo il quale "la giurisdizione amministrativa assicura una tutela piena ed effettiva secondo i principi della Costituzione e del diritto europeo". In passato, negli ordinamenti europei, la pubblica amministrazione fondava il proprio _agere_ su di una illimitata discrezionalità e questo, spesso, si traduceva in un concreto pregiudizio patito dal privato, considerato unicamente quale mero destinatario dell'azione amministrativa e, come tale, costantemente costretto ad uno stato di soggezione nei confronti del pubblico potere. A partire dagli anni '90 però (in Italia con la legge 241/90 sul procedimento amministrativo), il cittadino ha iniziato ad essere  considerato non più quale soggetto passivo della discrezionalità amministrativa, ma, al contrario, è divenuto beneficiario di una serie di doveri, ai quali l'_agere publicum_ deve ormai costantemente ispirarsi, tra i quali la pubblicità, la trasparenza e l'imparzialità. Questo cambio di rotta rispetto al passato ha portato ad avvertire l'esigenza della delineazione di un apparato giuridico che fosse sempre più idoneo ad offrire maggiori garanzie a favore del privato leso in un proprio diritto soggettivo o interesse legittimo per effetto dell'azione amministrativa. In questa prospettiva, i vari ordinamenti giuridici hanno messo a punto un più dettagliato ed articolato sistema di tutele sul quale, in qualsiasi momento, il cittadino può fare legittimamente affidamento rispetto agli atti e comportamenti della pubblica amministrazione che gli recano pregiudizio.

In riferimento ad un tema tradizionale come quello della comparazione dei modelli di giurisdizione, questa indagine ha permesso di rilevare il deperimento del modello monistico con prevalenza del giudice ordinario, a vantaggio della prevalenza di organi e procedure specifiche per le questioni amministrative: il caso della Gran Bretagna è l'esempio emblematico di come un ordinamento tipicamente monistico si sia aperto ad una forma di giustizia specializzata che dell'unitarietà della giurisdizione mantiene solo la veste formale. La riforma del 1977, perfezionata poi negli anni successivi con il _Supreme Court Act_ del 1981, ha introdotto nel sistema inglese una specifica procedura per i ricorsi avverso la pubblica amministrazione, la _application for judicial review_, improntata a regole assai simili a quelle vigenti negli ordinamenti in cui da tempo esistono particolari forme di tutela giurisdizionale.

Un caso apparentemente opposto a quello inglese è quello della Spagna, ove, partiti da un sistema misto con forti connotazioni dualistiche, si è giunti ad un modello monistico con prevalenza del contenzioso amministrativo. Sono stati infatti creati organi specializzati della _Jurisdicción Contencioso-Administrativa_ (le _Salas de lo Contencioso Administrativo_) con al vertice la _Sala de Revision_ del _Tribunal Supremo_, con giudici dedicati e procedure particolari. Particolare influenza riformatrice ha avuto la nuova Costituzione democratica del 1978, ove l'art. 24 ha ripreso l'articolo omologo della nostra Costituzione, ma con una significativa apertura all'effettività della tutela. Il sistema spagnolo si segnala inoltre per alcune peculiarità di interesse per gli altri ordinamenti vicini. Una di queste è la combinazione del modello dispositivo del processo amministrativo con un rilevante potere riconosciuto al giudice per l'eventuale sottoposizione alle parti di ulteriori profili di legittimità, dalle stesse non rilevati; un'altra peculiarità, almeno rispetto agli altri ordinamenti latini e non per quello britannico che conosce l'istituto del _leave_, è l'istituto della _admision_ che consente al giudice di filtrare ricorsi palesemente inammissibili. 

Nell'ordinamento tedesco, così come per certi versi in quello francese, emerge la grande importanza attribuita alla prevenzione del rischio di inottemperanza da parte dell'amministrazione. In pratica, si è qui cercato di costruire, attraverso la previsione di incisivi poteri direttivi spendibili dal giudice amministrativo in un momento antecedente a quello dell'esecuzione forzata del giudicato, un modello idoneo a garantire al ricorrente una piena ed effettiva tutela giurisdizionale e finalizzato, attraverso il chiarimento nella maggior misura possibile della portata delle statuizioni da eseguire, ad incentivare la spontanea esecuzione delle sentenze da parte dell'amministrazione. Da ciò si ricava come i meccanismi di coazione indiretta, quali lo _Zwangsgeld_ tedesco e l'_astreinte_ francese, siano traguardati come _estrema ratio_, deputati a fronteggiare i rischi di volontaria inesecuzione, peraltro del tutto trascurabili. Si delinea dunque un sistema in cui, da un lato, riguardo agli aspetti vincolati del potere in contestazione, vengono anticipate al giudizio di cognizione quelle pronunce ordinatorie (_Verplichtungsurteil_ o _pouvoir d'injonction_), proprie del nostro giudizio di ottemperanza, aventi ad oggetto il provvedimento o il comportamento determinato che l'amministrazione è tenuta a rendere, mentre, dall'altro, in ordine al problema di come indurre l'amministrazione a riempire i residui spazi di discrezionalità, ricorre il potere del giudice amministrativo di irrogare delle penali nei confronti della stessa amministrazione inadempiente. Anche in Germania si avverte sempre più stretto il collegamento tra procedimento e processo, con modelli normativi similari di codificazione e sistematicità, tra loro in piena sinergia. L'efficacia del processo amministrativo, anche ai fini della satisfattiva combinazione degli interessi, fa sì che qui i rimedi alternativi alla tutela giurisdizionale non abbiano un particolare peso. Nell'ordinamento francese, prototipo del sistema dualistico di giurisdizione, si avverte l'esigenza di andare oltre la caratterizzazione del giudice amministrativo quale garante della giustizia nell'amministrazione, per assicurare la pienezza della tutela dei singoli avverso la pubblica amministrazione. In Francia, taluni principi, al di là del possibile rilievo costituzionale, sono stati poi consolidati in leggi: ciò è avvenuto con le riforme del 1995 e degli anni successivi in tema di potere generale di ingiunzione, di potere di irrogare sanzioni (_astreinte_) alle amministrazioni inottemperanti e di arricchimento delle misure cautelari, combinati con un penetrante potere inquisitorio che consente al giudice di essere il "signore del processo".

Dalla visione comparativa effettuata si è constatato inoltre lo sviluppo di forme di tutela diverse dalla giurisdizione nei vari ordinamenti. Da una parte, forme di tutela di tipo amministrativo, preliminari alla giurisdizione, nel solco di una tradizione che in passato aveva accomunato anche l'ordinamento italiano; dall'altra, di carattere alternativo, perché potenzialmente idonee a prevenire o superare il contenzioso giurisdizionale. Questi istituti, ove ben funzionanti, contribuiscono alla deflazione delle controversie giurisdizionali, con procedimenti che si svolgono in modo più rapido e che sono meno onerosi dei processi. Innanzitutto, i ricorsi amministrativi sono presenti e rimangono importanti in tutti gli ordinamenti considerati. Essi si rivelano utili per gli interessati quando non rappresentano semplicemente un necessario presupposto per accedere alla tutela giurisdizionale, ma quando sono trattati da soggetti che si distinguono per formazione e posizione dai funzionari il cui operato è da essi scrutinato: ne costituiscono l'esempio gli _Administrative Tribunals_ britannici che sono in posizione indipendente dall'amministrazione esaminata, hanno particolari garanzie operative che fanno parlare di organi _quasi-judicial_, seguono procedure di tipo contenzioso e adottano decisioni vincolanti per le amministrazioni. 

Spesso confuso con la tutela amministrativa, ha avuto una grande espansione negli ordinamenti considerati l'istituto del difensore civico, o _Ombudsman_, secondo l'originaria denominazione scandinava. Tale figura che i vari ordinamenti hanno organizzato in modi assai diversi, a seconda della dimensione locale o nazionale, è usualmente preposta alla verifica dei casi di "cattiva amministrazione", ovvero quando non si contesta tanto l'illegittimità dell'azione amministrativa, quanto la sua qualità. Malgrado le sue segnalazioni non abbiano effetto vincolante, difficilmente l'amministrazione si sottrae alla richiesta di intervento del difensore civico, almeno in diretta correlazione con il suo prestigio istituzionale. La connessione con il ricorso amministrativo è impropria, principalmente perché il difensore civico ha posizione indipendente e si pone come censore delle amministrazioni, senza in alcun modo esserne parte e, in secondo luogo, perché normalmente gli organi decisori dei ricorsi amministrativi hanno il potere di annullare o riformare i provvedimenti impugnati. In comune, vi è il largo spazio per la valutazione del merito del caso, con residuale rilievo dei profili di legittimità. Nei paesi del Nord Europa, in Gran Bretagna e in Spagna dove ha con successo attecchito, il difensore civico riscuote un largo apprezzamento quale completamento della tutela in aree altrimenti non presidiate dalla legalità, mentre non sono chiare le ragioni per le quali in altri ordinamenti, come l'Italia, il difensore civico sia poco utilizzato, quasi sempre in relazione a questioni amministrative marginali e con conseguenze poco efficaci. Nel nostro ordinamento ha certamente avuto un ruolo negativo la carenza di un difensore civico nazionale, per paradossale effetto dell'evoluzione autonomista dell'ordinamento repubblicano, ma la debole esperienza sinora avutasi sembra più espressiva della perdurante centralità della cultura del processo che di lacune normative. 




