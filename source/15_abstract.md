\pagenumbering{roman}
\setcounter{page}{1}

# Introduzione {.unnumbered}

<!-- begin{abstract} -->

Questo studio comparativo si propone di osservare e descrivere gli strumenti a disposizione di coloro che si trovano a far fronte all'inottemperanza di una pubblica amministrazione in alcuni ordinamenti europei. Tale inottemperanza può consistere sia nella mancata esecuzione o nell'esecuzione solo parziale di una sentenza pronunciata dal giudice amministrativo, sia nel diniego o nell'omissione di un provvedimento che la legge stabilisce come dovuto. Sebbene in generale il ruolo della comparazione giuridica sia ormai ridotto nel quadro di armonizzazione dell'Unione Europea, si nota che i sistemi dei diversi Stati mantengono ancora rilevanti peculiarità, il cui sviluppo è frutto di un'autonoma evoluzione storica. Emerge inoltre come il singolo individuo, sia egli semplice utente dei servizi offerti al pubblico o parte nel processo amministrativo, in tutti gli ordinamenti considerati, non venga più considerato unicamente un soggetto passivo sottoposto al potere dell'autorità amministrativa, ma quale beneficiario invece di una serie di garanzie volte alla tutela effettiva dei suoi diritti soggettivi e interessi legittimi.
Nel primo capitolo si tratta di quel particolare istituto che è il giudizio di ottemperanza, proprio della giustizia amministrativa italiana, in quanto si prevede che il giudice amministrativo eserciti anche una giurisdizione estesa al merito, la quale comporta che egli possa sostituirsi, direttamente o attraverso la nomina di un commissario _ad acta_, all'amministrazione inadempiente.  Ciò non avviene invece in altri sistemi di giustizia amministrativa, quali quello tedesco e francese, di cui si tratta rispettivamente nel secondo e terzo capitolo, improntati ad una separazione dei poteri tra amministrazione e giurisdizione decisamente più rigida e nei quali, a presidio dell'esecuzione del giudicato da parte dell'amministrazione, si predilige l'utilizzo delle misure di coercizione indiretta consistenti nello _Zwangsgeld_ e nell'_astreinte_.  
Si procede poi nel capitolo quattro affrontando l'evoluzione nel tempo degli _administrative tribunals_ in Gran Bretagna che, a dispetto del nome, non sono organi giudiziari, ma amministrativi, sebbene le loro decisioni siano in molti casi simili alle pronunce delle corti. A queste ultime spetta invece, sempre nell'ambito delle controversie tra i cittadini e l'autorità amministrativa secondo la procedura di _judicial review_, un controllo di legittimità sull'azione delle stesse autorità.
Nel quinto capitolo, infine, si osserva come anche nel sistema spagnolo, a partire dalla _Ley de la Jurisdicción Contencioso-Administrativa_ del 1956, la giustizia amministrativa diviene specializzata nel controllo giuridico delle pubbliche amministrazioni con la costituzione di udienze territoriali, ovvero di tribunali nelle varie province, nelle quali vi è una sala del contenzioso amministrativo. Al vertice troviamo il tribunale supremo, le cui sale dedicate al contenzioso amministrativo conoscono delle controversie relative ai provvedimenti dell'amministrazione centrale dello Stato.
Si ritiene utile rilevare anche come, in alcuni di questi ordinamenti esaminati, abbia assunto una notevole importanza l'istituto del difensore civico, organo preposto alla verifica dei casi di _maladministration_, quando cioè l'attività dell'amministrazione non sempre si rivela ispirata ai principi di proporzionalità, trasparenza, imparzialità e ragionevolezza e ciò diviene causa di disservizi e malfunzionamenti che spesso impattano anche nella sfera giuridica dei cittadini.

<!-- end{abstract} -->
